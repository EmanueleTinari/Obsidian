
### Primo venerdì del mese

#### *Intenzione di preghiera del Papa*:
***Per le condizioni di lavoro***<br>Preghiamo perché attraverso il lavoro ogni persona si realizzi, le famiglie si mantengano con dignità e la società possa divenire più umana.

#### *Intenzione di preghiera dei Vescovi*:
Ti preghiamo, Signore, per quanti sono caduti nella morsa della dipendenza del gioco d’azzardo: aiutali ad uscire dalla schiavitù del gioco e dal circolo vizioso dell’indebitamento e fa’ che le loro famiglie sperimentino il sostegno della società civile e della comunità ecclesiale.

#### *Intenzione di preghiera per il Clero*:
Cuore divino di Gesù e Cuore immacolato di Maria, riempite di gioia e di luce la vita dei ministri della Chiesa, perché nella serenità delle loro relazioni testimonino la bellezza e la grazia della loro vocazione.

#### *Per estendere la propria preghiera apostolica si può*
- ricevere il **2 maggio**, **primo venerdì del mese**, la Comunione, offerta secondo l'intenzione del Papa.
- recitare per la Chiesa, ogni giorno, almeno una decina del ROSARIO meditando uno dei **Misteri**.

#### *Dalla preghiera di offerta*
###### "Con Maria ti offro questa giornata per la missione della Chiesa"
Tutta la nostra offerta viene qui unita e abbellita da Maria che la presenta al Padre e al suo Figlio divino; questo è motivo di grande speranza per noi perché nessuno come lei sa offrirsi e donarsi a Dio.<br>Questa preghiera è una preghiera apostolica, cioè tutta rivolta alla missione e all'annuncio: già abbiamo dato la nostra disponibilità precedentemente alla missione di Compassione di Gesù, qui però c'è un desiderio comunitario di vivere tutto questo insieme ad altri e all'interno e per la Chiesa tutta.<br>(don Paolo Lembo)

### *Giubileo del Cuore di Gesù*
Allora scoprendo il suo divin Cuore mi disse:<br>"Ecco quel Cuore che tanto ha amato gli uomini e che nulla ha risparmiato fino ad esaurirsi e a consumarsi per testimoniare loro il suo Amore.<br>In segno di riconoscenza, però non ricevo dalla maggior parte di essi che ingratitudini per le loro tante irriverenze, i loro sacrilegi e per le freddezze e i disprezzi che essi mi usano in questo Sacramento d'Amore.<br>Ma ciò che mi amareggia di più è che ci siano anche cuori a me consacrati che mi trattano così".<br>(Santa Margherita Maria Alacoque - Autobiografia n. 92)

### *Il mondo nel cuore*
«Il Signore Dio prese l'uomo e lo pose nel giardino di Eden, perché lo coltivasse e lo custodisse»<br>(*<span class="BibleRef">[[Gn 2,15|Gn 2,15]]</span>*)<br>**Sono attento nel coltivare e custodire, il giardino che mi è stato affidato, come la mia famiglia, il mio lavoro**?<br>**Cosa significa per me concretamente coltivare e custodire**?<br>(P. Renato Colizzi SJ)<br>«Io mi rattristo quando vedo che non c'è lavoro, che c'è gente senza lavoro, che non trova lavoro e che non ha la dignità di portare il pane a casa. E mi rallegro tanto quando vedo che i governanti fanno tanti sforzi per il lavoro, per trovare posti di lavoro e per cercare che tutti abbiano un lavoro. Il lavoro è sacro, il lavoro dà dignità a una famiglia. E dobbiamo pregare perché non manchi il lavoro in una famiglia.»<br>(Papa Francesco)<br>**La mia preghiera sa tradursi in gesti concreti di vicinanza e di solidarietà con chi è in difficoltà per la mancanza o la precarietà del lavoro**?<br>"Cosa altro possiamo fare come comunità dei credenti nel Risorto? Almeno tre cose: rafforzare la preghiera per il vastissimo mondo del lavoro e per i lavoratori tutti; educare ai valori e ai significati del lavoro, alle sue complessità odierne e al rispetto dei diritti dei lavoratori; dare l'esempio, come singoli e comunità, con comportamenti equi, giusti e solidali."<br>(Papa Francesco)<br>**Mi ritrovo in questi orientamenti**?<br>**Li vivo**?

#### *Preghiera di offerta della Rete mondiale di preghiera del Papa*:
Padre infinitamente buono,<br>so che Tu sei sempre con me,<br>eccomi in questo nuovo giorno.<br>Metti il mio cuore, una volta<br>ancora, vicino al Cuore del Tuo<br>Figlio Gesù, che si offre per me e<br>che viene a me nell'Eucaristia.<br>Che lo Spirito Santo faccia di me<br>il suo amico e apostolo,<br>disponibile alla sua missione di<br>compassione. Metto nelle Tue<br>mani le mie gioie e le mie<br>speranze, le mie attività e le mie<br>sofferenze, tutto ciò che ho e<br>possiedo, in comunione con i miei<br>fratelli e sorelle di questa Rete<br>Mondiale di Preghiera. Con Maria<br>Ti offro questa giornata per la<br>missione della Chiesa e per le<br>intenzioni del Papa e del mio<br>Vescovo in questo mese.<br><br>† Amen

#### *Preghiera di offerta dell'Apostolato della Preghiera*:
Cuore divino di Gesù<br>io ti offro per mezzo del Cuore<br>Immacolato di Maria,<br>madre della Chiesa,<br>in unione al Sacrificio eucaristico,<br>le preghiere e le azioni,<br>le gioie e le sofferenze<br>di questo giorno:<br>in riparazione dei peccati,<br>per la salvezza di tutti gli uomini,<br>nella grazia dello Spirito Santo,<br>a gloria del Divin Padre.<br><br>† Amen