
### Primo venerdì del mese

#### *Intenzione di preghiera del Papa*:
***Per le famiglie in crisi***<br>Preghiamo perché le famiglie divise possano trovare nel perdono la guarigione delle loro ferite, riscoprendo anche nelle loro differenze la ricchezza reciproca.

#### *Intenzione di preghiera dei Vescovi*:
Ti preghiamo, Signore, per le situazioni di violenza che si consumano tra le mura domestiche: risana le ferite di tutti coloro che, impotenti, hanno subito violenze e abusi e fa’ che ogni casa diventi un luogo di rispetto, amore e comunione.

#### *Intenzione di preghiera per il Clero*:
Cuore di Gesù, accompagna il cammino umano e spirituale dei tuoi ministri attraverso guide sagge e sicure, che sappiano orientarli alla ricerca della tua volontà e sostenerli nelle prove.

#### *Per estendere la propria preghiera apostolica si può*
- ricevere il **7 marzo**, **primo venerdì del mese**, la Comunione, offerta secondo l'intenzione del Papa.
- recitare per la Chiesa, ogni giorno, almeno una decina del ROSARIO meditando uno dei **Misteri**.

#### *Dalla preghiera di offerta*
###### "... vicino al Cuore del tuo Figlio Gesù che si offre per me e che viene a me nell'Eucarestia"
Prima di poter fare qualsiasi cosa per il Signore, bisogna che impariamo ad accogliere sempre meglio il Suo amore: è Lui che ci ha amati per primo.<br>Accettare che Lui dà la vita per me, che si offre al Padre per me non è facile, perché saltiamo facilmente questo passaggio e pensiamo subito a cosa dobbiamo fare noi.<br>Papa Francesco dice che è più facile amare che lasciarsi amare dal Signore.<br>Nell'Eucarestia Lui continuamente ci dice: "Dammi la tua morte, io ti do la vera vita, ti do me stesso. *Via, verità e vita*".<br>(don Paolo Lembo)

### *Giubileo del Cuore di Gesù*
Un giorno nel quale il p. La Colombière era venuto a celebrare la Santa Messa nella nostra chiesa, Nostro Signore fece grandi grazie a lui e a me.<br>Nel momento in cui stavo per accostarmi a riceverLo nella Santa Comunione, mi mostrò il Suo Sacro Cuore come una fornace ardente e altri due cuori (di p. La Colombière e della stessa santa), che andavano a unirsi e inabissarsi nel Suo e mi disse:<br>“In questa maniera il mio puro Amore unisce questi tre cuori per sempre”.<br>(Santa Margherita Maria Alacoque - Autobiografia n. 82)

### *Il mondo nel cuore*
«"Signore, se il mio fratello commette colpe contro di me, quante volte dovrò perdonargli?"<br>E Gesù gli rispose:<br>"Non ti dico fino a sette volte, ma fino a settanta volte sette"».<br>(*<span class="BibleRef">[[Mt 18,21|Mt 18,21]]</span>*)<br>**Ci sono situazioni in cui vorrei perdonare, ma il dolore, la rabbia che mi porto dentro sembrano più forti della mia volontà e del mio proposito**? **Le affido nella preghiera e chiedo al Signore il dono di un cuore nuovo**?<br>"La famiglia è la storia da cui proveniamo... Forse non siamo nati in una famiglia eccezionale e senza problemi, ma è la nostra storia, sono le nostre radici: se le tagliamo, la vita inaridisce! Dio non ci ha creati per essere condottieri solitari, ma per camminare insieme"<br>(Papa Francesco)<br>**Riesco a camminare al fianco di chi non si è riconciliato con la situazione familiare che ha vissuto o che sta vivendo**?<br>"È pericoloso quando, invece di ascoltarci, ci rinfacciamo gli sbagli; quando, anziché avere gesti di cura per gli altri, ci fissiamo nei nostri bisogni; quando, invece di dialogare, ci isoliamo con il telefonino; quando ci si accusa a vicenda, ripetendo sempre le solite frasi, innescando una commedia già vista dove ognuno vuole aver ragione e alla fine cala un freddo silenzio. Ripeto un consiglio: alla sera, dopo tutto, fare la pace"<br>(Papa Francesco)<br>**Sono aperto al dialogo, all'ascolto, al confronto**? **Oppure vedo solo le mie ragioni**? **So aiutare chi è prigioniero del suo rancore ad aprirsi al perdono**?

#### *Preghiera di offerta della Rete mondiale di preghiera del Papa*:
Padre infinitamente buono,<br>so che Tu sei sempre con me,<br>eccomi in questo nuovo giorno.<br>Metti il mio cuore, una volta<br>ancora, vicino al Cuore del Tuo<br>Figlio Gesù, che si offre per me e<br>che viene a me nell'Eucaristia.<br>Che lo Spirito Santo faccia di me<br>il suo amico e apostolo,<br>disponibile alla sua missione di<br>compassione. Metto nelle Tue<br>mani le mie gioie e le mie<br>speranze, le mie attività e le mie<br>sofferenze, tutto ciò che ho e<br>possiedo, in comunione con i miei<br>fratelli e sorelle di questa Rete<br>Mondiale di Preghiera. Con Maria<br>Ti offro questa giornata per la<br>missione della Chiesa e per le<br>intenzioni del Papa e del mio<br>Vescovo in questo mese.<br><br>† Amen

#### *Preghiera di offerta dell'Apostolato della Preghiera*:
Cuore divino di Gesù<br>io ti offro per mezzo del Cuore<br>Immacolato di Maria,<br>madre della Chiesa,<br>in unione al Sacrificio eucaristico,<br>le preghiere e le azioni,<br>le gioie e le sofferenze<br>di questo giorno:<br>in riparazione dei peccati,<br>per la salvezza di tutti gli uomini,<br>nella grazia dello Spirito Santo,<br>a gloria del Divin Padre.<br><br>† Amen