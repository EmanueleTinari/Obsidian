---
cssclasses: docVat
progr-doc: 5240
num-doc: 17
autore-doc: "[[Scheda 263° papa - Giovanni Paolo I|Giovanni Paolo I]]"
tipo-doc: "[[Udienze|Udienza]]"
titolo-doc: Udienza generale. Mercoledì, 27 settembre 1978
giorno-doc: 27
mese-doc: 9
anno-doc: 1978
data-doc: 1978-09-27
lingua-doc: Italiano
lingua-orig: Italiano
stato: false
tags:
  - Udienza
  - Udienza_Generale
  - Giovanni_Paolo_I
  - Udienza_generale_mercoledì_27_settembre_1978
  - Documenti_pontifici
aliases:
  - Mercoledì, 27 settembre 1978
  - Udienza Generale Mercoledì, 27 settembre 1978
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/john-paul-i/it/audiences/documents/hf_jp-i_aud_27091978.html)"
creato: 2025/09/17 15:22:32
modificato: 2025/10/04 16:12:57
---


***


Udienza generale `class: tipoDoc`


del sommo pontefice `class: tipoAut`


Giovanni Paolo I `class: nomeAut`


# Mercoledì, 27 settembre 1978


La carità `class: incipit`


«*Mio Dio,<br>amo con tutto il cuore sopra ogni cosa Voi,<br>bene infinito e nostra eterna felicità,<br>e per amor Vostro<br>amo il prossimo mio come me stesso<br>e perdono le offese ricevute.<br>O Signore,<br>ch’io Vi ami sempre più*».<br>È una preghiera notissima intarsiata di frasi bibliche.<br>Me l’ha insegnata la mamma.<br>La recito più volte al giorno anche adesso e cerco di spiegarvela, parola per parola, come farebbe un catechista di parrocchia.<br>Siamo alla «*terza lampada di santificazione*» di Papa [[Scheda 261° papa - Giovanni XXIII|Giovanni]]: la *carità*.<br>Amo.<br>A scuola di filosofia il professore mi diceva: Tu conosci il campanile di **San Marco**? Sì?<br>Ciò significa ch’esso è entrato in qualche modo nella tua mente: fisicamente è rimasto dov’era, ma nel tuo intimo esso ha impresso quasi un suo ritratto intellettuale.<br>Tu, invece, ami il campanile di **San Marco**?<br>Ciò significa che quel ritratto, da dentro, ti spinge e ti inclina, quasi ti porta, ti fa andare con l’animo verso il campanile ch’è fuori.<br>Insomma: amare significa viaggiare, correre con il cuore verso l’oggetto amato.<br>Dice l’imitazione di Cristo: chi ama «*currit, volat, laetatur*», corre, vola e gode[^1978-09-27_ipi-udi-gen-ftn1].<br>Amare Dio è dunque un viaggiare col cuore verso Dio.<br>Viaggio bellissimo.<br>Ragazzo, mi estasiavo nei viaggi descritti da Giulio Verne («*Ventimila leghe sotto i mari*», «*Dalla terra alla luna*», «*Il giro del mondo in ottanta giorni*», ecc.).<br>Ma i viaggi dell’amore a Dio sono molto più interessanti.<br>Li si legge nella vita dei Santi.<br>**San Vincenzo de’ Paoli**, di cui celebriamo oggi la festa, per esempio, è un gigante della carità: ha amato Dio come non si ama un padre e una madre, è stato lui stesso un padre per prigionieri, malati, orfani e poveri.<br>**San Pietro Claver**, consacrandosi tutto a Dio, firmava: *Pietro, schiavo dei negri per sempre*.<br>Il viaggio porta anche dei sacrifici, ma questi non devono fermarci.<br>Gesù è in croce: tu lo vuoi baciare?<br>non puoi fare a meno di piegarti sulla croce e lasciarti pungere da qualche spina della corona, che è sul capo del Signore[^1978-09-27_ipi-udi-gen-ftn2].<br>Non puoi far la figura del buon **San Pietro**, che è stato bravo a gridare «Viva Gesù» sul monte Tabor, dove c’era la gioia, ma non s’è neppure lasciato vedere accanto a Gesù sul monte Calvario, dove c’era il rischio e il dolore[^1978-09-27_ipi-udi-gen-ftn3].<br>L’amore a Dio è anche viaggio misterioso: io non parto cioè, se Dio non prende prima l’iniziativa.<br>«***Nessuno*** – ha detto Gesù – ***può venire a me, se non lo attira il Padre***»[^1978-09-27_ipi-udi-gen-ftn4].<br>Si chiedeva **Sant’Agostino**: ma, allora, la libertà umana?<br>Dio, però, che ha voluto e costruito questa libertà, sa Lui come rispettarla, pur portando i cuori al punto da Lui inteso: «*parum est voluntate, etiam voluptate traheris*»; Dio non soltanto ti attira in modo che tu stesso voglia, ma perfino in modo che tu gusti di essere attirato[^1978-09-27_ipi-udi-gen-ftn5].<br>Con tutto il cuore.<br>Sottolineo, qui, l’aggettivo «tutto».<br>Il totalitarismo, in politica è brutta cosa.<br>In religione, invece, un nostro totalitarismo nel confronto di Dio va benissimo.<br>Sta scritto: «***Tu amerai il Signore tuo Dio con tutto il cuore, con tutta l’anima e con tutte le forze. Questi precetti che oggi ti do, ti stiano fissi nel cuore; li ripeterai ai tuoi figli, ne parlerai quando sarai seduto in casa tua, quando camminerai per via, quando ti coricherai e quando ti alzerai. Te li legherai alla mano come un segno, ti saranno come un pendaglio tra gli occhi e li scriverai sugli stipiti della tua casa e sulle tue porte***»[^1978-09-27_ipi-udi-gen-ftn6].<br>Quel «tutto» ripetuto e piegato alla pratica con tanta insistenza è davvero la bandiera del massimalismo cristiano.<br>Ed è giusto: è troppo grande Dio, troppo Egli merita da noi, perché gli si possano gettare, come ad un povero Lazzaro, appena poche briciole del nostro tempo e del nostro cuore.<br>Egli è bene infinito e sarà nostra felicità eterna: i denari, i piaceri, le fortune di questo mondo, al suo confronto, sono appena frammenti di bene e momenti fugaci di felicità.<br>Non sarebbe saggio dare tanto di noi a queste cose e poco di noi a Gesù.<br>Sopra ogni cosa.<br>Adesso si viene ad un confronto diretto tra Dio e l’uomo, tra Dio e il mondo.<br>Non sarebbe giusto dire: «O Dio o l’uomo».<br>Si devono amare «e Dio e l’uomo»; quest’ultimo, però, mai più di Dio o contro Dio o alla pari di Dio.<br>In altre parole: l’amore di Dio è bensì prevalente, ma non esclusivo.<br>La Bibbia dichiara Giacobbe santo[^1978-09-27_ipi-udi-gen-ftn7] e amato da Dio[^1978-09-27_ipi-udi-gen-ftn8], lo mostra impegnato in sette anni di lavoro per conquistarsi Rachele come moglie; «e gli parvero pochi giorni, quegli anni, tanto era il suo amore per lei»[^1978-09-27_ipi-udi-gen-ftn9].<br>Francesco di Sales fa sopra queste parole un commentino: «*Giacobbe* – scrive – *ama Rachele con tutte le sue forze, e con tutte le sue forze ama Dio; ma non per questo ama Rachele come Dio né Dio come Rachele. Ama Dio come suo Dio sopra tutte le cose e più di se stesso; ama Rachele come sua moglie sopra tutte le altre donne e come se stesso. Ama Dio con amore assolutamente e sovranamente sommo, e Rachele con sommo amore maritale; l’un amore non è contrario all’altro perché quello di Rachele non viola i supremi vantaggi dell’amore di Dio*»[^1978-09-27_ipi-udi-gen-ftn10].<br>E per amor vostro amo il prossimo mio.<br>Siamo qui di fronte a due amori che sono «fratelli gemelli» e inseparabili.<br>Alcune persone è facile amarle; altre, è difficile; non ci sono simpatiche, ci hanno offeso e fatto del male; soltanto se amo Dio sul serio, arrivo ad amarle, in quanto figlie di Dio e perché questi me lo domanda.<br>Gesù ha anche fissato come amare il prossimo: non solo cioè con il sentimento, ma coi fatti.<br>Questo è il modo, disse.<br>Vi chiederò: Avevo fame nella persona dei miei fratelli più piccoli, mi avete dato da mangiare?<br>Mi avete visitato, quand’ero infermo?[^1978-09-27_ipi-udi-gen-ftn11]<br><br>Il catechismo traduce queste ed altre parole della Bibbia nel doppio elenco delle sette opere di misericordia corporali e sette spirituali.<br>L’elenco non è completo e bisognerebbe aggiornarlo.<br>Fra gli affamati, per esempio, oggi, non si tratta più soltanto di questo o quell’individuo; ci sono popoli interi.<br><br>Tutti ricordiamo le grandi parole del papa [[Scheda 262° papa - Paolo VI|Paolo VI]]: «*I popoli della fame interpellano oggi in maniera drammatica i popoli dell’opulenza. La Chiesa trasale davanti a questo grido di angoscia e chiama ognuno a rispondere con amore al proprio fratello*»[^1978-09-27_ipi-udi-gen-ftn12].<br>A questo punto alla carità si aggiunge la giustizia, perché – dice ancora [[Scheda 262° papa - Paolo VI|Paolo VI]] – «*la proprietà privata non costituisce per alcuno un diritto incondizionato e assoluto. Nessuno è autorizzato a riservare a suo uso esclusivo ciò che supera il suo bisogno, quando gli altri mancano del necessario*»[^1978-09-27_ipi-udi-gen-ftn13].<br>Di conseguenza «*ogni estenuante corsa agli armamenti diviene uno scandalo intollerabile*»[^1978-09-27_ipi-udi-gen-ftn14].<br><br>Alla luce di queste forti espressioni si vede quanto – individui e popoli – siamo ancora distanti dall’amare gli altri «come noi stessi», che è comando di Gesù.<br><br>Altro comando: perdono le offese ricevute.<br>A questo perdono pare quasi che il Signore dia precedenza sul culto: «***Se dunque presenti la tua offerta sull’altare e lì ti ricordi che tuo fratello ha qualcosa contro di te, lascia lì il tuo dono davanti all’altare e va’ prima a riconciliarti con il tuo fratello e poi torna ad offrire il tuo dono***»[^1978-09-27_ipi-udi-gen-ftn15].<br><br>Ultime parole della preghiera sono: Signore, ch’io vi ami sempre più.<br>Anche qui c’è obbedienza a un comando di Dio, che ha messo nel nostro cuore la sete del progresso.<br>Dalle palafitte, dalle caverne e dalle prime capanne siamo passati alle case, ai palazzi, ai grattacieli; dai viaggi a piedi, a schiena di mulo o di cammello, alle carrozze, ai treni, agli aerei.<br>E si desidera progredire ancora con mezzi sempre più rapidi, raggiungendo mete sempre più lontane.<br>Ma amare Dio – l’abbiamo visto – è pure un viaggio: Dio lo vuole sempre più intenso e perfetto.<br>Ha detto a tutti i suoi: «***Voi siete la luce del mondo, il sale della terra***»[^1978-09-27_ipi-udi-gen-ftn16]; «***siate perfetti com’è perfetto il vostro Padre celeste***»[^1978-09-27_ipi-udi-gen-ftn17].<br>Ciò significa: amare Dio non poco, ma tanto; non fermarsi al punto in cui si è arrivati, ma col Suo aiuto, progredire nell’amore. `class: paragrafoNorm`


San Pietro, Mercoledì 27 settembre 1978 `class: dataLuogo`


Ioannes Paulus PP. I `class: firmaC`


***


Copyright © Dicastero per la Comunicazione - Libreria Editrice Vaticana. `class: dirittiAut`


***


NOTE:


[^1978-09-27_ipi-udi-gen-ftn1]: *L’imitazione di Cristo*, 1.III, c. V, n. 4.

[^1978-09-27_ipi-udi-gen-ftn2]: Cfr. **San Francesco di Sales**, *OEuvres*, éd. Annecy, t. XXI, p. 153.

[^1978-09-27_ipi-udi-gen-ftn3]: Cfr. **San Francesco di Sales**, *OEuvres*, éd. Annecy, t. XV, p. 140.

[^1978-09-27_ipi-udi-gen-ftn4]: *<span class="BibleRef">[[Gv 6,44|Gv 6,44]]</span>*.

[^1978-09-27_ipi-udi-gen-ftn5]: **S. Augustini**, *In Io. Evang. tract.*, 26, 4.

[^1978-09-27_ipi-udi-gen-ftn6]: *<span class="BibleRef">[[Dt 6,5-9|Dt 6,5-9]]</span>*.

[^1978-09-27_ipi-udi-gen-ftn7]: *<span class="BibleRef">[[Dn 3,35|Dn 3,35]]</span>*.

[^1978-09-27_ipi-udi-gen-ftn8]: *<span class="BibleRef">[[Ml 1,2|Ml 1,2]]</span>*;
	*<span class="BibleRef">[[Rm 9,13|Rm 9,13]]</span>*.

[^1978-09-27_ipi-udi-gen-ftn9]: *<span class="BibleRef">[[Gn 29,20|Gn 29,20]]</span>*.

[^1978-09-27_ipi-udi-gen-ftn10]: **San Francesco di Sales**, *OEuvres*, éd. Annecy, t. V, p. 175.

[^1978-09-27_ipi-udi-gen-ftn11]: Cfr. *<span class="BibleRef">[[Mt 25,34ss|Mt 25, 34ss]]</span>*.

[^1978-09-27_ipi-udi-gen-ftn12]: **[[Populorum Progressio, 3]]**.

[^1978-09-27_ipi-udi-gen-ftn13]: **[[Populorum Progressio, 22]]**.

[^1978-09-27_ipi-udi-gen-ftn14]: **[[Populorum Progressio, 53]]**.

[^1978-09-27_ipi-udi-gen-ftn15]: *<span class="BibleRef">[[Mt 5,23-24|Mt 5,23-24]]</span>*.

[^1978-09-27_ipi-udi-gen-ftn16]: *<span class="BibleRef">[[Mt 5,8|Mt 5,8]]</span>*.

[^1978-09-27_ipi-udi-gen-ftn17]: *<span class="BibleRef">[[Mt 5,48|Mt 5,48]]</span>*.


