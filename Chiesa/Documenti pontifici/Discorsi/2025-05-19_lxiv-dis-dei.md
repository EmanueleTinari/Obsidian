---
cssclasses: docVat
progr-doc: 29785
num-doc: 13
autore-doc: "[[Scheda 267° papa - Leone XIV|Leone XIV]]"
tipo-doc: "[[Discorsi|Discorso]]"
titolo-doc: Alle Delegazioni Ecumeniche e Interreligiose convenute per l’Inizio del Ministero Petrino di Papa Leone XIV, Lunedì, 19 maggio 2025
giorno-doc: 19
mese-doc: 5
anno-doc: 2025
data-doc: 2025-05-19
lingua-doc: Italiano
lingua-orig: Italiano
stato: false
tags:
  - Discorso
  - Leone_XIV
  - Alle_Delegazioni_Ecumeniche_Interreligiose_convenute_inizio_Ministero_Petrino
  - Documenti_pontifici
aliases:
  - Alle Delegazioni Ecumeniche e Interreligiose convenute per l’Inizio del Ministero Petrino di Papa Leone XIV
  - Discorso alle Delegazioni Ecumeniche e Interreligiose convenute per l’Inizio del Ministero Petrino di Papa Leone XIV
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](x)"
creato: 2025/11/15 23:40:20
modificato: 2025/11/15 23:40:20
---


***


Discorso `class: tipoDoc`


del sommo pontefice `class: tipoAut`


Leone XIV `class: nomeAut`


# Alle Delegazioni Ecumeniche e Interreligiose convenute per l’Inizio del Ministero Petrino di Papa Leone XIV


Cari fratelli e sorelle! `class: incipit`


Con grande gioia rivolgo il mio saluto cordiale a tutti voi, Rappresentanti di altre Chiese e Comunità ecclesiali, come pure di altre religioni, che avete voluto prendere parte alla celebrazione inaugurale del mio ministero di Vescovo di Roma e Successore di Pietro.<br>Mentre esprimo affetto fraterno a Sua Santità Bartolomeo, a Sua Beatitudine Theofilos III e a Sua Santità Mar Awa III, a ciascuno di voi sono sentitamente grato: la vostra presenza e la vostra preghiera sono per me di grande conforto e incoraggiamento.<br><br>Uno dei punti forti del pontificato di [[Scheda 266° papa - Francesco I|Papa Francesco]] è stato quello della fraternità universale.<br>Su questo lo Spirito Santo lo ha davvero “spinto” a far avanzare a grandi passi le aperture e le iniziative già intraprese dai Pontefici precedenti, soprattutto a partire da [[Scheda 261° papa - Giovanni XXIII|San Giovanni XXIII]].<br>Il Papa della **[[Fratelli tutti]]** ha promosso sia il cammino ecumenico sia il dialogo interreligioso, e lo ha fatto soprattutto coltivando le relazioni interpersonali, in modo tale che, senza nulla togliere ai legami ecclesiali, fosse sempre valorizzato il tratto umano dell’incontro.<br>Dio ci aiuti a fare tesoro della sua testimonianza!<br><br>La mia elezione è avvenuta mentre ricorre il 1700° anniversario del **[[Primo Concilio Ecumenico di Nicea]]**.<br>Quel Concilio rappresenta una tappa fondamentale per l’elaborazione del Credo condiviso da tutte le Chiese e Comunità ecclesiali.<br>Mentre siamo in cammino verso il ristabilimento della piena comunione tra tutti i cristiani, riconosciamo che questa unità non può che essere unità nella fede.<br>In quanto Vescovo di Roma, considero uno dei miei doveri prioritari la ricerca del ristabilimento della piena e visibile comunione tra tutti coloro che professano la medesima fede in Dio Padre e Figlio e Spirito Santo.<br><br>In realtà, quella per l’unità è sempre stata una mia costante preoccupazione, come testimonia il motto che ho scelto per il ministero episcopale: *In Illo uno unum*, un’espressione di **Sant’Agostino di Ippona** che ricorda come anche noi, pur essendo molti, «*in Quell’unico* – cioè Cristo – *siamo uno*».[^2025-05-19_lxiv-dis-dei-ftn1]<br>La nostra comunione si realizza, infatti, nella misura in cui convergiamo nel Signore Gesù.<br>Più siamo fedeli e obbedienti a Lui, più siamo uniti tra di noi.<br>Perciò, come cristiani, siamo tutti chiamati a pregare e lavorare insieme per raggiungere passo dopo passo questa meta, che è e rimane opera dello Spirito Santo.<br><br>Consapevole, inoltre, che sinodalità ed ecumenismo sono strettamente collegati, desidero assicurare la mia intenzione di proseguire l’impegno di [[Scheda 266° papa - Francesco I|Papa Francesco]] nella promozione del carattere sinodale della Chiesa Cattolica e nello sviluppo di forme nuove e concrete per una sempre più intensa sinodalità in campo ecumenico.<br><br>Il nostro cammino comune può e deve essere inteso anche in un senso largo, che coinvolge tutti, nello spirito di fraternità umana a cui accennavo sopra.<br>Oggi è tempo di dialogare e di costruire ponti.<br>E pertanto sono lieto e riconoscente per la presenza dei Rappresentanti di altre tradizioni religiose, che condividono la ricerca di Dio e della sua volontà, che è sempre e solo volontà d’amore e di vita per gli uomini e le donne e per tutte le creature.<br><br>Voi siete stati testimoni dei notevoli sforzi compiuti da [[Scheda 266° papa - Francesco I|Papa Francesco]] in favore del dialogo interreligioso.<br>Attraverso le sue parole e le sue azioni, ha aperto nuove prospettive di incontro, per promuovere «la cultura del dialogo come via; la collaborazione comune come condotta; la conoscenza reciproca come metodo e criterio».[^2025-05-19_lxiv-dis-dei-ftn2]<br>E ringrazio il Dicastero per il Dialogo Interreligioso per il ruolo essenziale che svolge in questo paziente lavoro di incoraggiamento agli incontri e agli scambi concreti, volti a costruire relazioni basate sulla fratellanza umana.<br><br>Desidero rivolgere un saluto particolare ai fratelli e alle sorelle ebrei e musulmani.<br>A motivo delle radici ebraiche del cristianesimo, tutti i cristiani hanno una relazione particolare con l’ebraismo.<br>La Dichiarazione conciliare[^2025-05-19_lxiv-dis-dei-ftn3] sottolinea la grandezza del patrimonio spirituale comune a cristiani ed ebrei, incoraggiando alla mutua conoscenza e stima.<br>Il dialogo teologico tra cristiani ed ebrei rimane sempre importante e mi sta molto a cuore.<br>Anche in questi tempi difficili, segnati da conflitti e malintesi, è necessario continuare con slancio questo nostro dialogo così prezioso.<br><br>I rapporti tra la Chiesa Cattolica e i musulmani sono stati segnati da un crescente impegno per il dialogo e la fraternità, favorito dalla stima per questi fratelli e sorelle «*che adorano l’unico Dio, vivente e sussistente, misericordioso e onnipotente, creatore del cielo e della terra, che ha parlato agli uomini*».[^2025-05-19_lxiv-dis-dei-ftn4]<br>Tale approccio, fondato sul rispetto reciproco e sulla libertà di coscienza, rappresenta una solida base per costruire ponti tra le nostre comunità.<br><br>A tutti voi, Rappresentanti delle altre tradizioni religiose, esprimo la mia gratitudine per la vostra partecipazione a questo incontro e per il vostro contributo alla pace.<br>In un mondo ferito dalla violenza e dai conflitti, ognuna delle comunità qui rappresentate reca il proprio apporto di saggezza, di compassione, di impegno per il bene dell’umanità e la salvaguardia della casa comune.<br>Sono convinto che, se saremo concordi e liberi da condizionamenti ideologici e politici, potremo essere efficaci nel dire “no” alla guerra e “sì” alla pace, “no” alla corsa agli armamenti e “sì” al disarmo, “no” a un’economia che impoverisce i popoli e la Terra e “sì” allo sviluppo integrale.<br><br>La testimonianza della nostra fraternità, che mi auguro potremo mostrare con gesti efficaci, contribuirà certamente a edificare un mondo più pacifico, come desiderano in cuor loro tutti gli uomini e le donne di buona volontà.<br><br>Carissimi, grazie ancora della vostra vicinanza.<br>Invochiamo nei nostri cuori la benedizione di Dio: la sua infinita bontà e sapienza ci aiuti vivere come figli suoi e fratelli e sorelle tra di noi, perché cresca nel mondo la speranza.<br>Vi ringrazio di cuore. `class: paragrafoNorm` `class: paragrafoNorm`


Sala Clementina, Lunedì, 19 maggio 2025 `class: dataLuogo`


LEO PP. XIV `class: firmaC`


***


Copyright © Dicastero per la Comunicazione - Libreria Editrice Vaticana. `class: dirittiAut`


***


NOTE:


[^2025-05-19_lxiv-dis-dei-ftn1]: **Sant’Agostino**, *Enarr. in Ps.*, 127, 3

[^2025-05-19_lxiv-dis-dei-ftn2]: [[Scheda 266° papa - Francesco I|Francesco I]], **[[Documento sulla fratellanza umana per la pace mondiale e la convivenza comune, Abu Dhabi, 4 febbraio 2019]]**.

[^2025-05-19_lxiv-dis-dei-ftn3]: [[Documenti vari/Documenti del Concilio Ecumenico Vaticano II/Concilio Ecumenico Vaticano II|Concilio Ecumenico Vaticano II]], Dichiarazione sulle Relazioni della Chiesa con le Religioni non cristiane *[[Documenti vari/Documenti del Concilio Ecumenico Vaticano II/cevii-dic-noa#<span class="art" id="dic-noa_art4" name="dic-noa_art4">4</span>.|Nostra aetate, n. 4]]*, 28 ottobre 1965.

[^2025-05-19_lxiv-dis-dei-ftn4]:  [[Documenti vari/Documenti del Concilio Ecumenico Vaticano II/Concilio Ecumenico Vaticano II|Concilio Ecumenico Vaticano II]], Dichiarazione sulle Relazioni della Chiesa con le Religioni non cristiane *[[Documenti vari/Documenti del Concilio Ecumenico Vaticano II/cevii-dic-noa#<span class="art" id="dic-noa_art3" name="dic-noa_art3">3</span>.|Nostra aetate, n. 3]]*, 28 ottobre 1965.


