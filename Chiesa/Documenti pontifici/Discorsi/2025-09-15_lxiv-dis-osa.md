---
cssclasses: docVat
progr-doc: 29941
num-doc: 169
autore-doc: "[[Scheda 267° papa - Leone XIV|Leone XIV]]"
tipo-doc: "[[Discorsi|Discorso]]"
titolo-doc: Ai Partecipanti al Capitolo Generale dell’Ordine di Sant’Agostino, Lunedì, 15 settembre 2025
giorno-doc: 15
mese-doc: 9
anno-doc: 2025
data-doc: 2025-09-15
lingua-doc: Italiano
lingua-orig: Italiano
stato: false
tags:
  - Discorso
  - Leone_XIV
  - Ai_Partecipanti_Capitolo_Generale_Ordine_Sant_Agostino
  - Documenti_pontifici
aliases:
  - Ai Partecipanti al Capitolo Generale dell’Ordine di Sant’Agostino
  - Discorso ai Partecipanti al Capitolo Generale dell’Ordine di Sant’Agostino
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/leo-xiv/it/speeches/2025/september/documents/20250915-ordine-santagostino.html)"
creato: 2025/11/16 23:31:32
modificato: 2025/11/17 00:04:41
---


***


Discorso `class: tipoDoc`


del sommo pontefice `class: tipoAut`


Leone XIV `class: nomeAut`


# Ai Partecipanti al Capitolo Generale dell’Ordine di Sant’Agostino, Lunedì, 15 settembre 2025


Carissimi fratelli, `class: incipit`


sono felice di essere qui con voi in occasione del vostro Capitolo Generale.<br>Posso dire di sentirmi a casa e di partecipare interiormente anch’io, in spirito di condivisione spirituale, a quanto state vivendo in questi giorni.<br>Ringrazio il Priore Generale che ha terminato il suo servizio e saluto il nuovo Priore appena eletto: per questo compito così impegnativo ci vuole la preghiera di tutti noi, non dimentichiamolo!<br><br>Il Capitolo Generale è una preziosa occasione per pregare insieme e riflettere sul dono ricevuto, sull’attualità del carisma e anche sulle sfide e le problematiche che interpellano la comunità.<br>Mentre si portano avanti le diverse attività, celebrare il Capitolo significa mettersi in ascolto dello Spirito, in un certo senso in analogia con quanto diceva il nostro padre **Agostino** richiamando l’importanza dell’interiorità nel cammino della fede: «*Non uscire fuori di te, ritorna in te stesso: la verità abita nell’uomo interiore*».[^2025-09-15_lxiv-dis-osa-ftn1]<br><br>D’altra parte, l’interiorità non è una fuga dalle nostre responsabilità personali e comunitarie, dalla missione che il Signore ci ha affidato nella Chiesa e nel mondo, dalle domande e dai problemi urgenti.<br>Si rientra in sé stessi per poi uscire in modo ancora più motivato ed entusiasta nella missione.<br>Rientrare in noi stessi rinnova lo slancio spirituale e pastorale: si ritorna alla sorgente della vita religiosa e della consacrazione, per poter offrire luce a coloro che il Signore pone sul nostro cammino.<br>Si riscopre la relazione con il Signore e con i fratelli della propria famiglia religiosa, perché da questa comunione d’amore possiamo trarre ispirazione e affrontare meglio le questioni della vita comunitaria e le sfide apostoliche.<br><br>In tale contesto, dopo un’ampia e condivisa riflessione che avete portato avanti in questi anni, vi state soffermando su alcune tematiche che vorrei brevemente richiamare.<br><br>Anzitutto, un tema fondamentale: *le vocazioni e la formazione iniziale*.<br>Mi piace ricordare quell’esortazione di **Sant’Agostino**: «*Amate ciò che sarete*».[^2025-09-15_lxiv-dis-osa-ftn2]<br>Trovo che sia un’indicazione preziosa, soprattutto per non cadere nell’errore di immaginare la formazione religiosa come un insieme di regole da osservare o di cose da fare o, ancora, come un abito già confezionato da indossare passivamente.<br>Al centro di tutto, invece, c’è l’amore.<br>La vocazione cristiana, e quella religiosa in particolare, nasce solo quando si avverte l’attrazione di qualcosa di grande, di un amore che possa nutrire e saziare il cuore.<br>Perciò la nostra prima preoccupazione dovrebbe essere quella di aiutare, specialmente i giovani, a intravedere la bellezza della chiamata e ad amare ciò che, abbracciando la vocazione, potranno diventare.<br>La vocazione e la formazione non sono realtà prestabilite: sono un’avventura spirituale che coinvolge tutta la storia di una persona, e si tratta anzitutto di un’avventura d’amore con Dio.<br><br>L’amore, che, come sappiamo, Agostino ha messo al centro della sua ricerca spirituale, è un criterio fondamentale anche per la dimensione dello *studio teologico* e della *formazione intellettuale*.<br>Nella conoscenza di Dio non è mai possibile arrivare a Lui con la nostra sola ragione e con una serie di informazioni teoriche, ma si tratta anzitutto di lasciarsi stupire dalla sua grandezza, di interrogare noi stessi e il senso delle cose che accadono per rintracciarvi le orme del Creatore, e soprattutto di amarlo e di farlo amare.<br>A coloro che studiano, Agostino suggerisce generosità e umiltà, che nascono appunto dall’amore: la generosità di comunicare agli altri le proprie ricerche, perché ciò vada a vantaggio della loro fede; l’umiltà per non cadere nella vanagloria di chi cerca la scienza per sé stessa, sentendosi superiore agli altri per il fatto di possederla.<br><br>Al contempo, il dono ineffabile della carità divina è ciò a cui dobbiamo guardare se vogliamo vivere al meglio anche *la vita comunitaria e l’attività apostolica*, mettendo in comune i nostri beni materiali, come pure quelli umani e spirituali.<br>Ricordiamoci di quanto è efficace ciò che è scritto nella nostra Regola: «*Come siete nutriti da una sola dispensa, così vestitevi da un solo guardaroba*».[^2025-09-15_lxiv-dis-osa-ftn3]<br>Restiamo fedeli alla povertà evangelica e facciamo in modo che diventi criterio per vivere tutto ciò che siamo e che abbiamo, compresi i mezzi e le strutture, al servizio della nostra missione apostolica.<br><br>Infine, non dimentichiamoci della nostra vocazione missionaria.<br>A partire dalla prima missione nel 1533, gli Agostiniani hanno annunciato il Vangelo in tante parti del mondo con passione e generosità, prendendosi cura delle comunità cristiane locali, dedicandosi all’educazione e all’insegnamento, spendendosi per i poveri e realizzando opere sociali e caritative.<br>Questo spirito missionario non deve spegnersi, perché anche oggi ce n’è molto bisogno.<br>Vi esorto a ravvivarlo, ricordando che la missione evangelizzatrice a cui tutti siamo chiamati esige la testimonianza di una gioia umile e semplice, la disponibilità al servizio, la condivisione della vita del popolo a cui siamo inviati.<br><br>Carissimi, vi auguro di proseguire i lavori del Capitolo nella gioia fraterna e con il cuore disposto ad accogliere i suggerimenti dello Spirito.<br>Prego per voi, perché la carità del Signore ispiri i vostri pensieri e le vostre azioni, rendendovi apostoli e testimoni del Vangelo nel mondo.<br>Intercedano la Vergine Maria e **Sant’Agostino**, e vi accompagni la benedizione apostolica. `class: paragrafoNorm`


Pontificio Istituto Patristico “Augustinianum”, Lunedì, 15 settembre 2025 `class: dataLuogo`


LEO PP. XIV `class: firmaC`


***


Copyright © Dicastero per la Comunicazione - Libreria Editrice Vaticana `class: dirittiAut`


***


NOTE:


[^2025-09-15_lxiv-dis-osa-ftn1]: **Sant’Agostino**, *De vera religione*, 39, 72.

[^2025-09-15_lxiv-dis-osa-ftn2]:**Sant’Agostino**, *Discorso* 216, 8.

[^2025-09-15_lxiv-dis-osa-ftn3]: *Regola*, 30.


