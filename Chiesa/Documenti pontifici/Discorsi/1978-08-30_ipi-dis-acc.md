---
cssclasses: docVat
progr-doc: 5227
num-doc: 4
autore-doc: "[[Scheda 263° papa - Giovanni Paolo I|Giovanni Paolo I]]"
tipo-doc: "[[Discorsi|Discorso]]"
titolo-doc: Allocuzione al Collegio Cardinalizio, Mercoledì, 30 agosto 1978
giorno-doc: 30
mese-doc: 8
anno-doc: 1978
data-doc: 1978-08-30
lingua-doc: Italiano
lingua-orig: Italiano
stato: false
tags:
  - Allocuzione
  - Giovanni_Paolo_I
  - Al_Collegio_Cardinalizio
  - Documenti_pontifici
aliases:
  - Al Collegio Cardinalizio, Mercoledì, 30 agosto 1978
  - Allocuzione al Collegio Cardinalizio, Mercoledì, 30 agosto 1978
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/john-paul-i/it/speeches/documents/hf_jp-i_spe_30081978_cardinals.html)"
creato: 2025/09/18 10:37:04
modificato: 2025/10/04 00:40:52
---


***


Allocuzione `class: tipoDoc`


del sommo pontefice `class: tipoAut`


Giovanni Paolo I `class: nomeAut`


# Al Collegio Cardinalizio, Mercoledì, 30 agosto 1978


Venerabili Fratelli,<br> `class: incipit`


Con grande gioia vi vediamo raccolti intorno a noi per questo incontro, che abbiamo vivamente desiderato e del quale ora, grazie alla vostra cortesia, ci è consentito di gustare la dolcezza ed il conforto.<br>Sentivamo, infatti, impellente il bisogno non soltanto di rinnovarvi l’espressione della nostra gratitudine per il consenso – che non cessa invero di sorprenderci e di confonderci – da voi riservato alla nostra umile persona, ma di testimoniarvi altresì la fiducia che nutriamo nella vostra fraterna ed assidua collaborazione.<br><br>Il peso, che il Signore negli imperscrutabili disegni della sua provvidenza ha voluto porre sulle nostre fragili spalle, ci apparirebbe davvero troppo gravoso, se non sapessimo di poter contare, oltre che sulla onnipotente forza della sua grazia, sulla affettuosa comprensione e sulla operante solidarietà di Fratelli tanto illustri per dottrina e per saggezza, tanto sperimentati nel governo pastorale, tanto addentro nelle cose di Dio e in quelle degli uomini.<br><br>Profittiamo, pertanto, di questa circostanza per dichiarare che contiamo innanzitutto sull’aiuto di quei Signori Cardinali, che resteranno accanto a noi, in quest’alma Città, alla direzione dei vari Dicasteri, di cui si compone la Curia Romana.<br>Gli incarichi pastorali, a cui volta a volta la Provvidenza divina ci ha chiamati negli anni trascorsi, si sono svolti sempre lontani da questi complessi organismi, che offrono al Vicario di Cristo la possibilità concreta di svolgere il servizio apostolico di cui Egli è debitore a tutta la Chiesa, ed assicurano in tal modo l’organico articolarsi delle legittime autonomie, pur nell’indispensabile rispetto di quella essenziale unità di disciplina, oltre che di fede, per la quale Cristo pregò nell’immediata vigilia della sua Passione[^ipi-dis-acc1978-08-30-ftn1].<br>Non ci costa fatica riconoscere la nostra inesperienza in un settore tanto delicato della vita ecclesiale.<br>Noi ci ripromettiamo, quindi, di far tesoro dei suggerimenti che ci verranno da così valenti Collaboratori, mettendoci per così dire alla scuola di chi, per le benemerenze acquisite in un servizio di così grande importanza, ben merita la nostra piena fiducia e il nostro riconoscente apprezzamento.<br><br>Il nostro pensiero si rivolge, poi, a quanti fra voi, Venerabili Fratelli, si dispongono a tornare alle loro Sedi episcopali, per riprendere la cura pastorale delle Chiese, che lo Spirito ha loro affidato[^ipi-dis-acc1978-08-30-ftn2], e già pregustano nell’animo la gioia dell’incontro con tanti loro figli ormai ben noti e teneramente amati.<br>È una gioia, questa, che a noi non sarà concessa.<br>Il Signore conosce la mestizia che questa rinuncia ci pone nel cuore.<br>Egli tuttavia, nella sua bontà, sa temperare l’amarezza del distacco con la prospettiva di una paternità più vasta.<br>In particolare, Egli ci conforta col dono inestimabile della vostra cordiale e sincera devozione, nella quale ci pare di sentir vibrare la devozione di tutti i Vescovi del mondo, uniti a questa Sede Apostolica con i vincoli saldi di una comunione, che travalica gli spazi, ignora le diversità di razza, si arricchisce dei valori autentici, presenti nelle varie culture, fa di popoli distanti fra loro per ubicazione geografica, per lingua e mentalità, un’unica grande famiglia.<br>Come non sentirsi pervasi da un’onda di rasserenante fiducia dinanzi allo spettacolo meraviglioso, che si offre all’assorta contemplazione dello spirito, stimolato dalla vostra presenza a protendersi in direzione dei cinque continenti, ognuno dei quali ha in voi così significativi e degni rappresentanti?<br><br>Questa vostra splendida assise pone sotto i nostri occhi un’immagine eloquente della Chiesa di Cristo, la cui unità cattolica già commuoveva il grande Agostino e lo induceva a mettere in guardia i «ramusculi» delle singole Chiese particolari a non staccarsi «*ex ipsa magna arbore quae ramorum suorum porrectione toto orbe diffunditur*»[^ipi-dis-acc1978-08-30-ftn3].<br>Di questa unità noi sappiamo di essere stati costituiti segno e strumento[^ipi-dis-acc1978-08-30-ftn4]; ed è nostro proposito di dedicare ogni energia alla sua difesa ed al suo incremento, in ciò incoraggiati dalla consapevolezza di poter fare affidamento sull’azione illuminata e generosa di ognuno di voi.<br>Non intendiamo qui richiamare le grandi linee del nostro programma, che sono a voi già note.<br>Noi vorremmo soltanto riconfermare in questo momento, insieme con tutti voi, l’impegno di una disponibilità totale alle mozioni dello Spirito per il bene della Chiesa, che nel giorno dell’elevazione alla porpora cardinalizia ognuno di noi promise di servire «*usque ad sanguinis effusionem*».<br><br>Venerabili Fratelli, quando nello scorso sabato ci trovammo di fronte alla perigliosa decisione di un «sì» che avrebbe posto sulle nostre spalle il formidabile peso del ministero apostolico, qualcuno di voi ci sussurrò all’orecchio parole di invito alla fiducia ed al coraggio.<br>Ci sia lecito ora, fatti ormai Vicario di Colui che lasciò a **Pietro** la consegna di «***confirmare fratres***»[^ipi-dis-acc1978-08-30-ftn5], ci sia lecito rivolgere a voi, che vi accingete a riprendere le vostre rispettive mansioni ecclesiali, l’incoraggiamento a confidare con virile fermezza, pur nel travaglio dell’ora presente, nell’immancabile aiuto di Cristo, il quale ripete anche a noi, oggi, le parole pronunziate quando le tenebre della Passione si addensavano ormai su di Lui e sul primo nucleo dei credenti: «***Confidite, ego vici mundum***»[^ipi-dis-acc1978-08-30-ftn6].<br><br>Nel Nome di Cristo e quale pegno della nostra paterna benevolenza, noi impartiamo con effusione di sentimento a voi, ai vostri collaboratori ed a tutte le anime affidate alla vostra cura pastorale le primizie della nostra propiziatrice Benedizione Apostolica. `class: paragrafoNorm`


San Pietro, Mercoledì, 30 agosto 1978 `class: dataLuogo`


Ioannes Paulus PP. I `class: firmaC`


***


Copyright © Dicastero per la Comunicazione - Libreria Editrice Vaticana. `class: dirittiAut`


***


NOTE:


[^ipi-dis-acc1978-08-30-ftn1]: Cfr. *<span class="BibleRef">[[Gv 17,11.21-23|Gv 17,11.21-23]]</span>*.

[^ipi-dis-acc1978-08-30-ftn2]: Cfr. *<span class="BibleRef">[[At 20,28|At 20,28]]</span>*.

[^ipi-dis-acc1978-08-30-ftn3]: **S. Augustini**, *Epistola 185 ad Bonifacium*, 8, 32.

[^ipi-dis-acc1978-08-30-ftn4]: Cfr. *[[Documenti vari/Documenti del Concilio Ecumenico Vaticano II/cevii-cos-lug#<span class="art" id="cos-lug_art22" name="cos-lug_art22">22</span>.|Lumen Gentium, n. 22,2]]*;
	*[[Documenti vari/Documenti del Concilio Ecumenico Vaticano II/cevii-cos-lug#<span class="art" id="cos-lug_art23" name="cos-lug_art23">23</span>.|Lumen Gentium, n. 23,1]]*.

[^ipi-dis-acc1978-08-30-ftn5]: *<span class="BibleRef">[[Lc 22,32|Lc 22,32]]</span>*.

[^ipi-dis-acc1978-08-30-ftn6]: *<span class="BibleRef">[[Gv 16,33|Gv 16,33]]</span>*.


