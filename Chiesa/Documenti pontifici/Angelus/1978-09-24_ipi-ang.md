---
cssclasses: docVat
progr-doc: 5239
num-doc: 16
autore-doc: "[[Scheda 263° papa - Giovanni Paolo I|Giovanni Paolo I]]"
tipo-doc: "[[Angelus|Angelus]]"
titolo-doc: Domenica, 24 settembre 1978
giorno-doc: 24
mese-doc: 9
anno-doc: 1978
data-doc: 1978-09-24
lingua-doc: Italiano
lingua-orig: Italiano
stato: false
tags:
  - Angelus
  - Giovanni_Paolo_I
  - Angelus_Domenica_24_settembre_1978
  - Documenti_pontifici
aliases:
  - Domenica, 24 settembre 1978
  - Angelus Domenica, 24 settembre 1978
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/john-paul-i/it/angelus/documents/hf_jp-i_ang_24091978.html)"
creato: 2025/09/16 16:24:03
modificato: 2025/10/04 15:37:11
---


***


Angelus `class: tipoDoc`


del sommo pontefice `class: tipoAut`


Giovanni Paolo I `class: nomeAut`


# Domenica, 24 settembre 1978


Ieri sera sono andato a **San Giovanni** in Laterano.<br>Per merito dei Romani, per la gentilezza del Sindaco e di alcune autorità del Governo italiano, per me è stato un momento lieto.<br>Non lieto, invece, ma doloroso fu l’aver appreso pochi giorni fa dai giornali che uno studente romano è stato ucciso per un motivo futile, freddamente.<br>È uno dei tanti casi di violenza che continuamente travagliano questa povera e inquieta nostra società.<br><br>È riemerso anche in questi giorni il caso di Luca Locci, bambino di sette anni, rapito tre mesi fa.<br>La gente talvolta dice: «siamo in una società tutta guasta, tutta disonesta».<br>Questo non è vero.<br>Ci sono tanti buoni ancora, tanti onesti.<br>Piuttosto, che cosa fare per migliorare la società?<br>Io direi: ciascuno di noi cerchi lui di essere buono e di contagiare gli altri con una bontà tutta intrisa della mansuetudine e dell’amore insegnato da Cristo.<br>La regola d’oro di Cristo è stata: «*non fare agli altri quello che non vuoi fatto a te. Fare agli altri quello che vuoi fatto a te. Impara da me che sono mite e umile di cuore*».<br>E lui ha dato sempre.<br>Messo in croce, non solo ha perdonato ai suoi crocefissori, ma li ha scusati.<br>Ha detto: «*Padre perdona loro perché non sanno quello che fanno*».<br>Questo è cristianesimo, questi sarebbero sentimenti che messi in pratica aiuterebbero tanto la società.<br><br>Quest’anno ricorre il 30° della morte di Georges Bernanos, grande scrittore cattolico.<br>Una delle sue opere più conosciute è «*Dialoghi delle Carmelitane*».<br>È stata pubblicata un anno dopo la sua morte.<br>Egli l’aveva preparata lavorando sopra un racconto della scrittrice tedesca Gertrud von Le Fort.<br>L’aveva preparata per il teatro.<br><br>Sul teatro è andata.<br>È stata messa in musica e poi proiettata sugli schermi di tutto il mondo.<br>Conosciutissima.<br>Il fatto però era storico.<br>[[Scheda 257° papa - Pio X|Pio X]], nel 1906, proprio qui a Roma aveva beatificato le sedici Carmelitane di Compiègne martiri durante la rivoluzione francese.<br>Durante il processo si sentì la condanna: «a morte per fanatismo».<br>E una nella sua semplicità ha chiesto: «*Signor Giudice, per piacere, cosa vuol dire fanatismo?*», e il giudice: «*è la vostra sciocca appartenenza alla religione*».<br>«*Oh, sorelle!* – ha detto allora la suora – *avete sentito? Ci condannano per il nostro attaccamento alla fede. Che felicità morire per Gesù Cristo!*».<br>Sono state fatte uscire dalla prigione della Consiergerie, le hanno fatte montare sulla fatale carretta, durante la strada han cantato inni religiosi; arrivate al palco della ghigliottina, uno dopo l’altra si sono inginocchiate davanti alla Priora e hanno rinnovato il voto di obbedienza.<br>Poi hanno intonato il «*Veni Creator*»; il canto, però, si è reso via via sempre più debole, man mano che le teste delle povere suore, ad una ad una, cadevano sotto la ghigliottina.<br>Rimase ultima la Priora, Suor Teresa di **Sant’Agostino**; e le sue ultime parole furono queste: «*L’amore sarà sempre vittorioso, l’amore può tutto*».<br>Ecco la parola giusta, non la violenza può tutto, ma l’amore può tutto.<br><br>Domandiamo al Signore la grazia che una nuova ondata di amore verso il prossimo pervada questo povero mondo. `class: paragrafoNorm`


San Pietro, Domenica, 24 settembre 1978 `class: dataLuogo`


Ioannes Paulus PP. I `class: firmaC`


***


Copyright © Dicastero per la Comunicazione - Libreria Editrice Vaticana. `class: dirittiAut`


