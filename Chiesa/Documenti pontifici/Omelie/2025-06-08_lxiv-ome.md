---
cssclasses: docVat
progr-doc: x
num-doc: x
autore-doc: "[[Scheda 267° papa - Leone XIV|Leone XIV]]"
tipo-doc: "[[Omelie|Omelia]]"
titolo-doc: Santa Messa per il Giubileo dei Movimenti, delle Associazioni e delle Nuove Comunità, Domenica, 8 giugno 2025, Solennità di Pentecoste
giorno-doc: 8
mese-doc: 6
anno-doc: 2025
data-doc: 2025-06-08
lingua-doc: Italiano
lingua-orig: Italiano
stato: false
tags:
  - Omelia
  - Leone_XIV
  - Omelia_Giubileo_Movimenti_Associazioni_Nuove_Comunità
  - Solennità_di_Pentecoste
  - Pentecoste
  - Documenti_pontifici
aliases:
  - Santa Messa per il Giubileo dei Movimenti, delle Associazioni e delle Nuove Comunità, Domenica, 8 giugno 2025, Solennità di Pentecoste
  - Omelia Santa Messa per il Giubileo dei Movimenti, delle Associazioni e delle Nuove Comunità, Domenica, 8 giugno 2025, Solennità di Pentecoste
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/leo-xiv/it/homilies/2025/documents/20250608-omelia-pentecoste.html)"
creato: 
modificato: 
---

***

Omelia `class: tipoDoc`

del sommo pontefice `class: tipoAut`

Leone XIV `class: nomeAut`


# Santa Messa per il Giubileo dei Movimenti, delle Associazioni e delle Nuove Comunità, Domenica, 8 giugno 2025, Solennità di Pentecoste


Fratelli e sorelle, `class: incipit`


«*È spuntato a noi gradito il giorno nel quale* [...] *il Signore Gesù Cristo, glorificato con la sua ascesa al cielo dopo la risurrezione, inviò lo Spirito Santo*» (Sant’Agostino, *Discorso* 271, 1).<br>E anche oggi si ravviva ciò che accadde nel Cenacolo: come un vento impetuoso che ci scuote, come un fragore che ci risveglia, come un fuoco che ci illumina, discende su di noi il dono dello Spirito Santo (cfr. *<span class="BibleRef">[[At 2,1-11|At 2,1-11]]</span>*).<br><br>Come abbiamo ascoltato dalla prima Lettura, lo Spirito opera qualcosa di straordinario nella vita degli Apostoli.<br>Essi, dopo la morte di Gesù, si erano rinchiusi nella paura e nella tristezza, ma ora ricevono finalmente uno sguardo nuovo e un’intelligenza del cuore che li aiuta a interpretare gli eventi accaduti e a fare l’intima esperienza della presenza del Risorto: lo Spirito Santo vince la loro paura, spezza le catene interiori, lenisce le ferite, li unge di forza e dona loro il coraggio di uscire incontro a tutti ad annunciare le opere di Dio.<br><br>Il brano degli Atti degli Apostoli ci dice che a Gerusalemme, in quel momento, c’era una moltitudine di svariate provenienze, eppure, «*ciascuno li udiva parlare nella propria lingua*» (*<span class="BibleRef">[[At 2,1-11|v. 6]]</span>*).<br>Ecco che, allora, a Pentecoste *le porte del cenacolo si aprono* perché *lo Spirito apre le frontiere*.<br>Come afferma [[Scheda 265° papa - Benedetto XVI|Benedetto XVI]]: «*Lo Spirito Santo dona di comprendere. Supera la rottura iniziata a Babele – la confusione dei cuori, che ci mette gli uni contro gli altri – e apre le frontiere.* [...] *La Chiesa deve sempre nuovamente divenire ciò che essa già è: deve aprire le frontiere fra i popoli e infrangere le barriere fra le classi e le razze. In essa non vi possono essere né dimenticati né disprezzati. Nella Chiesa vi sono soltanto liberi fratelli e sorelle di Gesù Cristo*» (**[[Omelia a Pentecoste, 15 maggio 2005]]**).<br><br>Ecco un’immagine eloquente della Pentecoste sulla quale vorrei soffermarmi con voi a meditare.<br><br>*Lo Spirito apre le frontiere anzitutto dentro di noi*.<br>È il Dono che dischiude la nostra vita all’amore.<br>E questa presenza del Signore scioglie le nostre durezze, le nostre chiusure, gli egoismi, le paure che ci bloccano, i narcisismi che ci fanno ruotare solo intorno a noi stessi.<br>Lo Spirito Santo viene a sfidare, in noi, il rischio di una vita che si atrofizza, risucchiata dall’individualismo.<br>È triste osservare come in un mondo dove si moltiplicano le occasioni di socializzare, rischiamo di essere paradossalmente più soli, sempre connessi eppure incapaci di “fare rete”, sempre immersi nella folla restando però viaggiatori spaesati e solitari.<br><br>E invece lo Spirito di Dio ci fa scoprire un nuovo modo di vedere e vivere la vita: ci apre all’incontro con noi stessi oltre le maschere che indossiamo; ci conduce all’incontro con il Signore educandoci a fare esperienza della sua gioia; ci convince – secondo le stesse parole di Gesù appena proclamate – che solo se rimaniamo nell’amore riceviamo anche la forza di osservare la sua Parola e quindi di esserne trasformati.<br>Apre le frontiere dentro di noi, perché la nostra vita diventi uno spazio ospitale.<br><br>*Lo Spirito*, inoltre, *apre le frontiere anche nelle nostre relazioni*.<br>Infatti, Gesù dice che questo Dono è l’amore tra Lui e il Padre che viene a prendere dimora in noi.<br>E quando l’amore di Dio abita in noi, diventiamo capaci di aprirci ai fratelli, di vincere le nostre rigidità, di superare la paura nei confronti di chi è diverso, di educare le passioni che si agitano dentro di noi.<br>Ma lo Spirito trasforma anche quei pericoli più nascosti che inquinano le nostre relazioni, come i fraintendimenti, i pregiudizi, le strumentalizzazioni.<br>Penso anche – con molto dolore – a quando una relazione viene infestata dalla volontà di dominare sull’altro, un atteggiamento che spesso sfocia nella violenza, come purtroppo dimostrano i numerosi e recenti casi di femminicidio.<br><br>Lo Spirito Santo, invece, fa maturare in noi i frutti che ci aiutano a vivere relazioni vere e buone: «*Amore*, *gioia*, *pace*, *magnanimità*, *benevolenza*, *bontà*, *fedeltà*, *mitezza*, *dominio di sé*» (*<span class="BibleRef">[[Gal 5,22|Gal 5,22]]</span>*).<br>In questo modo, lo Spirito allarga le frontiere dei nostri rapporti con gli altri e ci apre alla gioia della fraternità.<br>E questo è un criterio decisivo anche per la Chiesa: siamo davvero la Chiesa del Risorto e i discepoli della Pentecoste soltanto se tra di noi non ci sono né frontiere e né divisioni, se nella Chiesa sappiamo dialogare e accoglierci reciprocamente integrando le nostre diversità, se come Chiesa diventiamo uno spazio accogliente e ospitale verso tutti.<br><br>Infine, *lo Spirito apre le frontiere anche tra i popoli*.<br>A Pentecoste gli Apostoli parlano le lingue di coloro che incontrano e il caos di Babele viene finalmente pacificato dall’armonia generata dallo Spirito.<br>Le differenze, quando il Soffio divino unisce i nostri cuori e ci fa vedere nell’altro il volto di un fratello, non diventano occasione di divisione e di conflitto, ma un patrimonio comune da cui tutti possiamo attingere, e che ci mette tutti in cammino, insieme, nella fraternità.<br><br>Lo Spirito infrange le frontiere e abbatte i muri dell’indifferenza e dell’odio, perché “*ci insegna ogni cosa*” e ci “*ricorda le parole di Gesù*” (cfr. *<span class="BibleRef">[[Gv 14,26|Gv 14,26]]</span>*); e, perciò, per prima cosa insegna, ricorda e incide nei nostri cuori il comandamento dell’amore, che il Signore ha posto al centro e al culmine di tutto.<br>E dove c’è l’amore non c’è spazio per i pregiudizi, per le distanze di sicurezza che ci allontanano dal prossimo, per la logica dell’esclusione che vediamo emergere purtroppo anche nei nazionalismi politici.<br><br>Proprio celebrando la Pentecoste, [[Scheda 266° papa - Francesco|Papa Francesco]] osservava che «*oggi nel mondo c’è tanta discordia, tanta divisione. Siamo tutti collegati eppure ci troviamo scollegati tra di noi, anestetizzati dall’indifferenza e oppressi dalla solitudine*» (**[[Omelia, 28 maggio 2023]]**).<br>E di tutto questo sono tragico segno le guerre che agitano il nostro pianeta.<br>Invochiamo lo Spirito dell’amore e della pace, perché apra le frontiere, abbatta i muri, dissolva l’odio e ci aiuti a vivere da figli dell’unico Padre che è nei cieli.<br><br>Fratelli e sorelle, è la Pentecoste che rinnova la Chiesa, rinnova il mondo!<br>Il vento gagliardo dello Spirito venga su di noi e in noi, apra le frontiere del cuore, ci doni la grazia dell’incontro con Dio, allarghi gli orizzonti dell’amore e sostenga i nostri sforzi per la costruzione di un mondo in cui regni la pace.<br><br>Maria Santissima, Donna della Pentecoste, Vergine visitata dallo Spirito, Madre piena di grazia, ci accompagni e interceda per noi. `class: paragrafoNorm`

Piazza San Pietro, Domenica, 8 giugno 2025 `class: dataLuogo`

LEO PP. XIV `class: firmaC`

***

Copyright © Dicastero per la Comunicazione - Libreria Editrice Vaticana. `class: dirittiAut`


