---
cssclasses: docVat
progr-doc: x
num-doc: x
autore-doc: "[[Scheda 267° papa - Leone XIV|Leone XIV]]"
tipo-doc: "[[Omelie|Omelia]]"
titolo-doc: Santa Messa nella Parrocchia Pontificia di San Tommaso da Villanova (Castel Gandolfo), Domenica, 13 luglio 2025
giorno-doc: 13
mese-doc: 7
anno-doc: 2025
data-doc: 2025-07-13
lingua-doc: Italiano
lingua-orig: Italiano
stato: false
tags: [Omelia, Leone_XIV, Omelia_Santa_Messa_Domenica_13_luglio_2025, Documenti_pontifici]
aliases:
  - Santa Messa, Domenica, 13 luglio 2025
  - Omelia Santa Messa, Domenica, 13 luglio 2025
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/leo-xiv/it/homilies/2025/documents/20250713-omelia-castelgandolfo.html)"
creato: 2025/09/19 07:47:30
modificato: 2025/09/28 21:38:48
---


***


Omelia `class: tipoDoc`


del sommo pontefice `class: tipoAut`


Leone XIV `class: nomeAut`


# Santa Messa nella Parrocchia Pontificia di San Tommaso da Villanova (Castel Gandolfo), Domenica, 13 luglio 2025


Fratelli e sorelle, `class: incipit`


condivido con voi la gioia di celebrare questa Eucaristia e desidero salutare tutti i presenti, la comunità parrocchiale, i sacerdoti, il vescovo della Diocesi, Sua Eminenza, le autorità civili e militari.<br><br>Il Vangelo di questa domenica, che abbiamo ascoltato, è una delle più belle e suggestive parabole tra quelle raccontate da Gesù.<br>Conosciamo tutti la parabola del buon samaritano (*<span class="BibleRef">[[Lc 10,25-37|Lc 10,25-37]]</span>*).<br><br>Questo racconto continua a sfidarci anche oggi, interpella la nostra vita, scuote la tranquillità delle nostre coscienze addormentate o distratte, e ci provoca contro il rischio di una fede accomodante, sistemata nell’osservanza esteriore della legge ma incapace di sentire e di agire con le stesse viscere compassionevoli di Dio.<br><br>La compassione, infatti, è al centro della parabola.<br>E se è vero che nel racconto evangelico essa viene descritta dalle azioni del samaritano, la prima cosa che il brano sottolinea è lo sguardo.<br>Infatti, davanti a un uomo ferito che si trova sul ciglio della strada dopo essere incappato nei briganti, del sacerdote e del levita si dice: «***lo vide e passò oltre***» (*<span class="BibleRef">[[Lc 10,32|v. 32]]</span>*); del samaritano, invece, il Vangelo dice: «***lo vide e ne ebbe compassione***» (*<span class="BibleRef">[[Lc 10,33|v. 33]]</span>*).<br><br>Cari fratelli e sorelle, lo sguardo fa la differenza, perché esprime ciò che abbiamo nel cuore: si può *vedere e passare oltre* oppure *vedere e sentire compassione*.<br>C’è un vedere esteriore, distratto e frettoloso, un guardare facendo finta di non vedere, cioè senza lasciarci toccare e senza farci interpellare dalla situazione; e c’è un vedere, invece, con gli occhi del cuore, con uno sguardo più profondo, con un’empatia che ci fa entrare nella situazione dell’altro, ci fa partecipare interiormente, ci tocca, ci scuote, interroga la nostra vita e la nostra responsabilità.<br><br>Il primo sguardo di cui la parabola vuole parlarci è quello che Dio ha avuto verso di noi, perché anche noi impariamo ad avere i suoi stessi occhi, colmi di amore e compassione, gli uni verso gli altri.<br>Il buon samaritano, infatti, è anzitutto immagine di Gesù, il Figlio eterno che il Padre ha inviato nella storia proprio perché ha guardato all’umanità senza passare oltre, con occhi, con cuore, con viscere di commozione e compassione.<br>Come il tale del Vangelo che scendeva da Gerusalemme a Gerico, l’umanità discendeva negli abissi della morte e, ancora oggi, spesso deve fare i conti con l’oscurità del male, con la sofferenza, con la povertà, con l’assurdità della morte; Dio, però, ci ha guardati con compassione, ha voluto fare Lui stesso la nostra strada, è disceso in mezzo a noi e, in Gesù, buon samaritano, è venuto a guarire le nostre ferite, versando su di noi l’olio del suo amore e della sua misericordia.<br><br>[[Scheda 266° papa - Francesco|Papa Francesco]] tante volte ci ha ricordato che Dio è misericordia e compassione, e ha affermato che Gesù «*è la compassione del Padre verso di noi*» (**[[Angelus 14 luglio 2019]]**).<br>Egli è il buon Samaritano che ci è venuto incontro; Egli, dice **Sant’Agostino**, «*volle chiamarsi nostro prossimo. Difatti il Signore Gesù Cristo fa comprendere che è stato Lui stesso ad aiutare quel mezzomorto che giaceva lungo la via maltrattato e abbandonato dai briganti*» (*La Dottrina cristiana*, I, 30.33).<br><br>Comprendiamo, allora, perché la parabola sfida anche ciascuno di noi: poiché Cristo è manifestazione di un Dio compassionevole, credere in Lui e seguirlo come suoi discepoli significa lasciarsi trasformare perché anche noi possiamo avere i suoi stessi sentimenti: un cuore che si commuove, uno sguardo che vede e non passa oltre, due mani che soccorrono e leniscono ferite, le spalle forti che si prendono il carico di chi è nel bisogno.<br><br>La prima lettura di oggi, facendoci ascoltare le parole di Mosè, ci dice che obbedire ai comandi del Signore e convertirsi a Lui non significa moltiplicare atti esteriori, ma, anzi, si tratta di ritornare al proprio cuore, per scoprire che proprio lì Dio ha scritto la legge dell’amore.<br>Se nell’intimo della nostra vita scopriamo che Cristo, come buon samaritano, ci ama e si prende cura di noi, anche noi siamo sospinti ad amare allo stesso modo e diventeremo compassionevoli come Lui.<br>Guariti e amati da Cristo, diventiamo anche noi segni del suo amore e della sua compassione nel mondo.<br><br>Fratelli e sorelle, oggi c’è bisogno di questa rivoluzione dell’amore.<br>Oggi, quella strada che da Gerusalemme discende verso Gerico, una città che si trova sotto il livello del mare, è la strada percorsa da tutti coloro che sprofondano nel male, nella sofferenza e nella povertà; è la strada di tante persone appesantite dalle difficoltà o ferite dalle circostanze della vita; è la strada di tutti coloro che “scendono in basso” fino a perdersi e toccare il fondo; ed è la strada di tanti popoli spogliati, derubati e saccheggiati, vittime di sistemi politici oppressivi, di un’economia che li costringe alla povertà, della guerra che uccide i loro sogni e le loro vite.<br><br>E che cosa facciamo noi?<br>Vediamo e passiamo oltre, oppure ci lasciamo trafiggere il cuore come il samaritano?<br>A volte ci accontentiamo soltanto di fare il nostro dovere o consideriamo nostro prossimo solo chi è della nostra cerchia, chi la pensa come noi, chi ha la stessa nazionalità o religione; ma Gesù capovolge la prospettiva presentandoci un samaritano, uno straniero ed eretico che si fa prossimo di quell’uomo ferito.<br>E ci chiede di fare lo stesso.<br><br>Il samaritano – scriveva [[Scheda 265° papa - Benedetto XVI|Benedetto XVI]] – «*non chiede fin dove arrivino i suoi doveri di solidarietà e nemmeno quali siano i meriti necessari per la vita eterna. Accade qualcos’altro: gli si spezza il cuore* [...]*. Se la domanda fosse stata: “É anche il samaritano mio prossimo?”, allora nella situazione data la risposta sarebbe stata un «no» piuttosto netto. Ma ecco, Gesù capovolge la questione: il samaritano, il forestiero, si fa egli stesso prossimo e mi mostra che io, a partire dal mio intimo, devo imparare l’essere-prossimo e che porto già dentro di me la risposta. Devo diventare una persona che ama, una persona il cui cuore è aperto per lasciarsi turbare di fronte al bisogno dell’altro*» (*Gesù di Nazareth*, 234).<br><br>Vedere senza passare oltre, fermare le nostre corse indaffarate, lasciare che la vita dell’altro, chiunque egli sia, con i suoi bisogni e le sofferenze, mi spezzino il cuore.<br>Questo ci rende prossimi gli uni degli altri, genera una vera fraternità, fa cadere muri e steccati.<br>E finalmente l’amore si fa spazio, diventando più forte del male e della morte.<br><br>Carissimi, guardiamo a Cristo buon Samaritano e ascoltiamo ancora oggi la Sua voce che dice a ciascuno di noi: «***Va’ e anche tu fa’ così***» (*<span class="BibleRef">[[Lc 10,37|v. 37]]</span>*). `class: paragrafoNorm`


###### Parole del Santo Padre al termine della Santa Messa


In questo momento vorrei consegnare un piccolo dono al parroco di questa parrocchia pontificia ricordando così la nostra celebrazione di oggi.<br><br>***[applausi]***<br><br>La patena e il calice con i quali celebriamo l’Eucaristia sono strumenti di comunione, e possono essere invito a tutti noi a vivere in comunione, a promuovere veramente questa fraternità, questa comunione che viviamo in Gesù Cristo. `class: paragrafoNorm`


Parrocchia Pontificia di San Tommaso da Villanova (Castel Gandolfo), Domenica, 13 luglio 2025 `class: dataLuogo`


LEO PP. XIV `class: firmaC`


***


Copyright © Dicastero per la Comunicazione - Libreria Editrice Vaticana. `class: dirittiAut`


