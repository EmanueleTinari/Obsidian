---
cssclasses: docVat
progr-doc: 29856
num-doc: 84
autore-doc: "[[Scheda 267° papa - Leone XIV|Leone XIV]]"
tipo-doc: "[[Omelie|Omelia]]"
titolo-doc: Santa Messa e Benedizione dei Palli per i nuovi Arcivescovi Metropoliti, Domenica, 29 giugno 2025, Solennità dei Santi Apostoli Pietro e Paolo
giorno-doc: 29
mese-doc: 6
anno-doc: 2025
data-doc: 2025-06-29
lingua-doc: Italiano
lingua-orig: Italiano
stato: false
tags:
  - Omelia
  - Leone_XIV
  - Omelia_Santa_Messa_Benedizione_Palli_nuovi_Arcivescovi_Metropoliti
  - Solennità_dei_Santi_Apostoli_Pietro_e_Paolo
  - Santi_Apostoli_Pietro_e_Paolo
  - Documenti_pontifici
aliases:
  - Santa Messa e Benedizione dei Palli per i nuovi Arcivescovi Metropoliti nella Solennità dei Santi Apostoli Pietro e Paolo
  - Omelia Santa Messa e Benedizione dei Palli per i nuovi Arcivescovi Metropoliti nella Solennità dei Santi Apostoli Pietro e Paolo
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/leo-xiv/it/homilies/2025/documents/20250629-omelia-pallio.html)"
creato: 2025-09-19 07:45:19
modificato: 2025/09/26 00:20:05
---


***


Omelia `class: tipoDoc`


del sommo pontefice `class: tipoAut`


Leone XIV `class: nomeAut`


# Santa Messa e Benedizione dei Palli per i nuovi Arcivescovi Metropoliti nella Solennità dei Santi Apostoli Pietro e Paolo


Cari fratelli e sorelle, `class: incipit`


oggi festeggiamo due fratelli nella fede, **Pietro** e **Paolo**, che riconosciamo come pilastri della Chiesa e veneriamo come patroni della diocesi e della città di Roma.<br><br>La storia di questi due Apostoli interpella da vicino anche noi, Comunità dei discepoli del Signore pellegrina in questo nostro tempo.<br>In particolare, guardando alla loro testimonianza, vorrei sottolineare due aspetti: la *comunione ecclesiale* e la *vitalità della fede*.<br><br>Anzitutto, la *comunione ecclesiale*.<br>La liturgia di questa Solennità, infatti, ci fa vedere come Pietro e Paolo sono stati chiamati a vivere un unico destino, quello del martirio, che li ha associati definitivamente a Cristo.<br>Nella prima Lettura troviamo Pietro che, in prigione, attende che sia eseguita la sentenza (cfr. *<span class="BibleRef">[[At 12,1-11|At 12,1-11]]</span>*); nella seconda, l’apostolo Paolo, anch’egli in catene, in una sorta di testamento afferma che il suo sangue sta per essere sparso e offerto a Dio (cfr. *<span class="BibleRef">[[2Tm 4,6-8.17-18|2Tm 4, 6-8.17-18]]</span>*).<br>Sia Pietro che Paolo, dunque, donano la loro vita per la causa del Vangelo.<br><br>Tuttavia, questa comunione nell’unica confessione della fede non è una conquista pacifica.<br>I due Apostoli la raggiungono come un traguardo a cui approdano dopo un lungo cammino, nel quale ciascuno ha abbracciato la fede e ha vissuto l’apostolato in modo diverso.<br>La loro fraternità nello Spirito non cancella le diversità dalle quali sono partiti: Simone era un pescatore di Galilea, Saulo invece un rigoroso intellettuale appartenente al partito dei farisei; il primo lascia subito tutto per seguire il Signore; il secondo perseguita i cristiani finché viene trasformato da Cristo Risorto; **Pietro** predica soprattutto ai Giudei; **Paolo** è spinto a portare la Buona Notizia alle genti.<br><br>Tra i due, come sappiamo, non mancarono conflitti a proposito del rapporto con i pagani, al punto che Paolo afferma: «*Quando Cefa venne ad Antiochia, mi opposi a lui a viso aperto perché aveva torto*» (*<span class="BibleRef">[[Gal 2,11|Gal 2,11]]</span>*).<br>E di tale questione, come sappiamo, si occuperà il *Concilio di Gerusalemme*, nel quale i due Apostoli si confronteranno ancora.<br><br>Carissimi, la storia di Pietro e Paolo ci insegna che la comunione a cui il Signore ci chiama è un’armonia di voci e di volti  e non cancella la libertà di ognuno.<br>I nostri Patroni hanno percorso sentieri diversi, hanno avuto idee differenti, a volte si sono confrontati e scontrati con franchezza evangelica.<br>Eppure ciò non ha impedito loro di vivere la *concordia apostolorum*, cioè una viva comunione nello Spirito, una feconda sintonia nella diversità.<br>Come afferma Sant’Agostino, «*un solo giorno è consacrato alla festa dei due apostoli. Ma anch’essi erano una cosa sola. Benché siano stati martirizzati in giorni diversi, erano una cosa sola*» (*Discorso 295*, 7.7).<br><br>Tutto questo ci interroga sul cammino della comunione ecclesiale.<br>Essa nasce dall’impulso dello Spirito, unisce le diversità e crea ponti di unità nella varietà dei carismi, dei doni e dei ministeri.<br>È importante imparare a vivere così la comunione, come unità nella diversità, perché la varietà dei doni, raccordata nella confessione dell’unica fede, contribuisca all’annuncio del Vangelo.<br>Su questa strada siamo chiamati a camminare, proprio guardando a **Pietro** e **Paolo**, perché di tale fraternità abbiamo tutti bisogno.<br>Ne ha bisogno la Chiesa, ne hanno bisogno le relazioni tra laici e presbiteri, tra i presbiteri e i Vescovi, tra i Vescovi e il Papa; così come ne hanno bisogno la vita pastorale, il dialogo ecumenico e il rapporto di amicizia che la Chiesa desidera intrattenere con il mondo.<br>Impegniamoci a fare delle nostre diversità un laboratorio di unità e di comunione, di fraternità e di riconciliazione perché ciascuno nella Chiesa, con la propria storia personale, impari a camminare insieme agli altri.<br><br>I santi Pietro e Paolo ci interpellano anche sulla *vitalità della nostra fede*.<br>Nell’esperienza del discepolato, infatti, c’è sempre il rischio di cadere nell’abitudine, nel ritualismo, in schemi pastorali che si ripetono senza rinnovarsi e senza cogliere le sfide del presente.<br>Nella storia dei due Apostoli, invece, ci ispira la loro volontà di aprirsi ai cambiamenti, di lasciarsi interrogare dagli avvenimenti, dagli incontri e dalle situazioni concrete delle comunità, di cercare strade nuove per l’evangelizzazione a partire dai problemi e dalle domande posti dai fratelli e dalle sorelle nella fede.<br><br>E al centro del Vangelo che abbiamo ascoltato c’è proprio la domanda che Gesù pone ai suoi discepoli, e che rivolge anche a noi oggi, perché possiamo discernere se il cammino della nostra fede conserva dinamicità e vitalità, se è ancora accesa la fiamma della relazione con il Signore: «*Ma voi, chi dite che io sia?*» (*<span class="BibleRef">[[Mt 16,15|Mt 16,15]]</span>*).<br><br>Ogni giorno, ad ogni ora della storia, sempre dobbiamo porre attenzione a questa domanda.<br>Se non vogliamo che il nostro essere cristiani si riduca a un retaggio del passato, come tante volte ci ha ammoniti Papa Francesco, è importante uscire dal rischio di una fede stanca e statica, per chiederci: chi è oggi per noi Gesù Cristo?<br>Che posto occupa nella nostra vita e nell’azione della Chiesa?<br>Come possiamo testimoniare questa speranza nella vita di tutti i giorni e annunciarla a coloro che incontriamo?<br><br>Fratelli e sorelle, l’esercizio del discernimento, che nasce da questi interrogativi, permette alla nostra fede e alla Chiesa di rinnovarsi continuamente e di sperimentare nuove vie e nuove prassi per l’annuncio del Vangelo.<br>Questo, insieme alla comunione, dev’essere il nostro primo desiderio.<br>In particolare, oggi vorrei rivolgermi alla Chiesa che è in Roma, perché più di tutte essa è chiamata a diventare segno di unità e di comunione, Chiesa ardente di una fede viva, Comunità di discepoli che testimoniano la gioia e la consolazione del Vangelo in tutte le situazioni umane.<br><br>Nella gioia di questa comunione, che il cammino dei santi Pietro e Paolo ci invita a coltivare, saluto i fratelli Arcivescovi che oggi ricevono il Pallio.<br>Carissimi, questo segno, mentre richiama il compito pastorale che vi è affidato, esprime la comunione con il Vescovo di Roma, perché nell’unità della fede cattolica, ciascuno di voi possa alimentarla nelle Chiese locali a voi affidate.<br><br>Desidero poi salutare i membri del Sinodo della Chiesa greco-cattolica ucraina: grazie per la vostra presenza qui e per il vostro zelo pastorale.<br>Il Signore doni la pace al vostro popolo!<br><br>E con viva riconoscenza saluto la Delegazione del Patriarcato Ecumenico, qui inviata dal carissimo fratello Sua Santità Bartolomeo.<br><br>Cari fratelli e sorelle, edificati dalla testimonianza dei santi apostoli Pietro e Paolo, camminiamo insieme nella fede e nella comunione e invochiamo la loro intercessione su tutti noi, sulla città di Roma, sulla Chiesa e sul mondo intero. `class: paragrafoNorm`


Basilica di San Pietro, Domenica, 29 giugno 2025 `class: dataLuogo`


LEO PP. XIV `class: firmaC`


***


Copyright © Dicastero per la Comunicazione - Libreria Editrice Vaticana `class: dirittiAut`


