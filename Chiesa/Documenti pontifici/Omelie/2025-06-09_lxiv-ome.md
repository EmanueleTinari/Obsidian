---
cssclasses: docVat
progr-doc: x
num-doc: x
autore-doc: "[[Scheda 267° papa - Leone XIV|Leone XIV]]"
tipo-doc: "[[Omelie|Omelia]]"
titolo-doc: Santa Messa per il Giubileo della Santa Sede, Lunedì 9 giugno 2025, Beata Vergine Maria Madre della Chiesa
giorno-doc: 9
mese-doc: 6
anno-doc: 2025
data-doc: 2025-06-09
lingua-doc: Italiano
lingua-orig: Italiano
stato: false
tags:
  - Omelia
  - Leone_XIV
  - Omelia_Giubileo_Santa_Sede
  - Beata_Vergine_Maria_Madre_della_Chiesa
  - Documenti_pontifici
aliases:
  - Santa Messa per il Giubileo della Santa Sede, Lunedì 9 giugno 2025, Beata Vergine Maria Madre della Chiesa
  - Omelia Santa Messa per il Giubileo della Santa Sede, Lunedì 9 giugno 2025, Beata Vergine Maria Madre della Chiesa
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/leo-xiv/it/homilies/2025/documents/20250609-omelia-giubileo-santa-sede.html)"
creato: 
modificato: 
---

***

Omelia `class: tipoDoc`

del sommo pontefice `class: tipoAut`

Leone XIV `class: nomeAut`


# Santa Messa per il Giubileo della Santa Sede, Lunedì 9 giugno 2025, Beata Vergine Maria Madre della Chiesa


Cari fratelli e sorelle, `class: incipit`


oggi abbiamo la gioia e la grazia di celebrare il giubileo della Santa Sede nella memoria liturgica di Maria Madre della Chiesa.<br>Questa felice coincidenza è fonte di luce e di ispirazione interiore nello Spirito Santo, che ieri, Pentecoste, si è riversato in abbondanza sul popolo di Dio.<br>E in questo clima spirituale noi oggi godiamo una giornata speciale, prima con la meditazione che abbiamo ascoltato e ora, qui, alla Mensa della Parola e dell’Eucaristia.<br><br>La Parola di Dio in questa celebrazione ci fa comprendere il mistero della Chiesa, e in essa della Santa Sede, alla luce delle due icone bibliche scritte dallo Spirito nella pagina degli Atti degli Apostoli (*<span class="BibleRef">[[At 1,12-14|At 1,12-14]]</span>*) e in quella del Vangelo di Giovanni (*<span class="BibleRef">[[Gv 19,25-34|Gv 19,25-34]]</span>*).<br><br>Partiamo da quella fondamentale, che è il racconto della morte di Gesù.<br>Giovanni, unico dei Dodici presente al Calvario, ha visto e ha testimoniato che sotto la croce, insieme alle altre donne, c’era la madre di Gesù (*<span class="BibleRef">[[Gv 19,25|v. 25]]</span>*).<br>E ha sentito con le sue orecchie le ultime parole del Maestro, tra le quali queste: «*Donna, ecco tuo figlio!*», e poi, rivolte a lui: «*Ecco tua madre!*» (*<span class="BibleRef">[[Gv 19,26-27|v. 26-27]]</span>*).<br><br>La maternità di Maria attraverso il mistero della Croce ha fatto un salto impensabile: la madre di Gesù è diventata la nuova Eva, perché il Figlio l’ha associata alla sua morte redentrice, fonte di vita nuova ed eterna per ogni uomo che viene a questo mondo.<br>Il tema della *fecondità* è ben presente in questa liturgia.<br>L’Orazione “*colletta*” lo ha messo subito in luce facendoci chiedere al Padre che la Chiesa, sorretta dall’amore di Cristo, «*sia sempre più feconda nello Spirito*».<br><br>La fecondità della Chiesa è la stessa fecondità di Maria; e si realizza nell’esistenza dei suoi membri nella misura in cui essi rivivono, “in piccolo”, ciò che ha vissuto la Madre, cioè amano secondo l’amore di Gesù.<br>Tutta la fecondità della Chiesa e della Santa Sede dipende dalla Croce di Cristo.<br>Altrimenti è apparenza, se non peggio.<br>Ha scritto un grande teologo contemporaneo: «*Se la Chiesa è l’albero cresciuto dal piccolo granello di senapa della croce, quest’albero è destinato a produrre a sua volta granelli di senapa, e quindi frutti che ripetono la forma della croce, perché proprio alla croce devono la loro esistenza*» (H.U. von Balthasar, *Cordula ovverosia il caso serio*, Brescia 1969, 45-46).<br><br>Nella Colletta abbiamo chiesto anche che la Chiesa «*esulti per la santità dei suoi figli*».<br>In effetti, questa fecondità di Maria e della Chiesa è inseparabilmente legata alla sua *santità*, cioè alla sua conformazione a Cristo.<br>La Santa Sede è santa come lo è la Chiesa, nel suo nucleo originario, nella fibra di cui è intessuta.<br>Così la Sede Apostolica custodisce la santità delle sue radici mentre ne è custodita.<br>Ma non è meno vero che essa vive anche nella santità di ciascuno dei suoi membri.<br>Perciò il modo migliore di servire la Santa Sede è cercare di essere santi, ciascuno di noi secondo il suo stato di vita e il compito che gli è stato affidato.<br><br>Ad esempio, un prete che personalmente sta portando una croce pesante a motivo del suo ministero, e tuttavia ogni giorno va in ufficio e cerca di fare al meglio il suo lavoro con amore e con fede, questo prete partecipa e contribuisce alla fecondità della Chiesa.<br>E così un padre o una madre di famiglia, che a casa vive una situazione difficile, un figlio che dà pensieri, o un genitore malato, e porta avanti il suo lavoro con impegno, quell’uomo e quella donna sono fecondi della fecondità di Maria e della Chiesa.<br><br>Veniamo ora alla seconda icona, quella scritta da San Luca all’inizio degli Atti degli Apostoli, che raffigura la madre di Gesù insieme agli Apostoli e ai discepoli nel Cenacolo (*<span class="BibleRef">[[At 1,12-14|At 1,12-14]]</span>*).<br>Ci mostra la maternità di Maria verso la Chiesa nascente, una maternità “*archetipica*”, che rimane attuale in ogni tempo e luogo.<br>E soprattutto essa è sempre frutto del Mistero pasquale, del dono del Signore crocifisso e risorto.<br><br>Lo Spirito Santo, che scende con potenza sulla prima comunità è lo stesso che Gesù ha consegnato col suo ultimo respiro (cfr. *<span class="BibleRef">[[Gv 19,30|Gv 19,30]]</span>*).<br>Questa icona biblica è inseparabile dalla prima: la fecondità della Chiesa è sempre legata alla Grazia sgorgata dal Cuore trafitto di Gesù insieme al sangue e all’acqua, simbolo dei Sacramenti (cfr. *<span class="BibleRef">[[Gv 19,34|Gv 19,34]]</span>*).<br><br>Maria, nel Cenacolo, grazie alla missione materna ricevuta ai piedi della croce, è al servizio della comunità nascente: è la memoria vivente di Gesù, e in quanto tale è, per così dire, il polo d’attrazione che armonizza le differenze e fa sì che la preghiera dei discepoli sia con-corde.<br><br>Gli Apostoli, anche in questo testo, sono elencati per nome, e come sempre il primo è Pietro (cfr. *<span class="BibleRef">[[At 1,13|v. 13]]</span>*).<br>Ma lui stesso, anzi, lui per primo è sostenuto da Maria nel suo ministero.<br>Analogamente la Madre Chiesa sostiene il ministero dei successori di Pietro con il carisma mariano.<br>La Santa Sede vive in maniera del tutto peculiare la compresenza dei due poli, quello mariano e quello petrino.<br>Ed è quello mariano che assicura la *fecondità* e la *santità* di quello petrino, con la sua *maternità*, dono di Cristo e dello Spirito.<br><br>Carissimi, lodiamo Dio per la sua Parola, lampada che rischiara i nostri passi, anche la nostra vita quotidiana al servizio della Santa Sede.<br>E, illuminati da questa Parola, rinnoviamo la nostra preghiera: “*Concedi, o Padre, che la tua Chiesa, sorretta dall’amore di Cristo, sia sempre più feconda nello Spirito, esulti per la santità dei suoi figli e raccolga nel suo grembo l’intera famiglia umana*” (*Oraz. Colletta*).<br>Amen. `class: paragrafoNorm`

Basilica di San Pietro, Lunedì 9 giugno 2025 `class: dataLuogo`

LEO PP. XIV `class: firmaC`

***

Copyright © Dicastero per la Comunicazione - Libreria Editrice Vaticana. `class: dirittiAut`


