---
cssclasses: docVat
progr-doc: 62
num-doc: 6
autore-doc: "[[Scheda 249° papa - Clemente XIV|Clemente XIV]]"
tipo-doc: "[[Bolle|Bolla]]"
titolo-doc: Salutis nostrae
giorno-doc: 30
mese-doc: 4
anno-doc: 1774
data-doc: 1774-04-30
lingua-doc: Italiano
lingua-orig: Latino
stato: false
tags:
  - Bolla
  - Clemente XIV
  - Salutis_nostrae
  - Documenti_pontifici
aliases:
  - Salutis nostrae
  - Bolla Salutis nostrae
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento sul sito del Vaticano](https://www.vatican.va/content/clemens-xiv/it/documents/bolla-salutis-nostrae-30-aprile-1774.html)"
creato: 2025/09/24 23:43:11
modificato: 2025/09/24 23:59:37
---


***


Bolla `class: tipoDoc`


del sommo pontefice `class: tipoAut`


Clemente XIV `class: nomeAut`


# Salutis nostrae


Il Vescovo Clemente, servo dei servi di Dio.<br>A tutti i Cristiani che leggeranno la presente Lettera, salute e Apostolica Benedizione. `class: incipit`


###### 1.

L’autore della nostra salvezza, il Signore nostro Gesù Cristo, che con la sua passione e la sua morte trasse gli uomini dall’antica schiavitù del peccato alla vita e alla libertà, e li chiamò a sé come coeredi della sua gloria e figli di Dio, aggiunse loro anche un altro beneficio e cioè questo: se qualcuno per debolezza della sua natura o per malvagità decadesse miseramente dalla sua meravigliosa condizione di erede divino, trovasse pronto il modo di espiare il suo crimine e, grazie a quella autorità di rimettere i peccati che fu assegnata al Principe degli apostoli insieme alle chiavi del regno celeste, potesse essere reintegrato tra coloro che godono dei frutti della redenzione. `class: paragrafoNorm`


###### 2.

Poiché questa è l’unica via per recuperare la grazia divina e la salvezza da parte di coloro che si sono allontanati dalla legge del Signore, i successori del beato **Pietro** e della sua autorità non hanno mai avuto nessuna maggior preoccupazione che richiamare tutti a queste fonti di misericordia, promettere ed offrire il perdono ai penitenti ed indurre in tutti i modi alla remissione coloro che si trovano legati ed avviluppati dal male.<br><br>Quantunque abbiano dedicato a questo tema – fondamentale per il benessere eterno degli uomini – l’impegno incessante del loro ministero apostolico, tuttavia hanno voluto scegliere e fissare alcuni periodi di tempo specifici nei quali i peccatori fossero più intensamente stimolati a placare la giustizia divina e a far penitenza – l’unico salvagente possibile dopo il naufragio – mossi dalla speranza del perdono e di una più completa riconciliazione; in tali periodi sono offerti a tutti gli abbondanti tesori d’indulgenza affidati ai Pastori.<br>Perciò, affinché nessuna generazione umana fosse privata di questo massimo vantaggio di propiziazione, fissarono che l’Anno Santo del Giubileo, e cioè l’anno del perdono e della grazia, venisse celebrato ogni venticinquesimo anno e che questo rifugio di misericordia venisse inaugurato nella sede stessa della religione.<br>Noi, seguendo a nostra volta questa consuetudine estremamente giovevole, annunciamo opportunamente l’anno che s’avvicina a voi tutti, diletti figli, che siete uniti con Noi e con la Santa Chiesa Cattolica Romana dalla concordia e dalla testimonianza della fede; e vi esortiamo a garantirvi la salvezza delle vostre anime e quegli strumenti che possono procurare la santificazione.<br>Noi vi apriremo tutti i tesori di clemenza e le ricchezze di misericordia che ci sono state affidate dal sangue di Cristo perché le dispensassimo.<br>Mettiamo a vostra disposizione anche l’abbondantissima dovizia di soddisfazioni che derivano dai meriti della beatissima Madre di Dio e degli apostoli, dal sangue dei martiri ed infine da tutti i comportamenti pii di tutti i buoni; sorretti da sussidi così ampi e dalla comunione dei Santi sarà più facile trovare la strada del perdono e della pace.<br>Se siamo uniti grazie alla comunione dei Santi, noi tutti formiamo il corpo unico della Chiesa, che è il corpo di Cristo.<br>Tutti siamo irrigati e vivificati dal suo sangue e ciascuno può essere utile ad ogni altro.<br>Affinché poi divenissero più chiare e più significative del suo amore la grandezza della misericordia e l’infinita forza ed efficacia della sua passione e dei suoi meriti, Egli le volle sovrabbondanti e che le altre parti del corpo mistico potessero inoltre giovarsi vicendevolmente e che a causa della stessa unità derivassero ulteriori favori dal fluire di quella fonte di grazia; in tal modo la benignità del Padre eterno sarebbe mossa alla clemenza verso di noi anche dall’immenso prezzo del sangue del figlio e, per causa sua, dai meriti e dalla virtù dei santi e dalla forza delle preghiere.<br><br>Noi vi esortiamo dunque a condividere questa abbondanza d’indulgenze e questi tesori della Chiesa; secondo l’uso dei nostri Predecessori e col consenso dei nostri Venerabili Fratelli Cardinali di Santa Romana Chiesa, indiciamo e promulghiamo l’universale e solenne Giubileo dell’Anno Santo, da celebrarsi in questa nostra città santa nel prossimo anno 1775, cominciando dal tramonto della vigilia di quest’anno della Natività di nostro Signore Gesù Cristo e proseguendo per tutto l’anno successivo; questo facciamo con l’autorità di Dio onnipotente, dei beati apostoli **Pietro** e **Paolo** e Nostra, a gloria di Dio stesso, ad esaltazione della Chiesa cattolica ed a santificazione di tutto il popolo cristiano. `class: paragrafoNorm`


###### 3.

Per tutta la durata dell’anno del Giubileo, Noi concediamo a tutti i fedeli in Cristo, di entrambi i sessi, pentiti, confessati e rianimati dalla comunione, la piena indulgenza dei loro peccati, la loro remissione e il misericordioso perdono divino, se visiteranno devotamente le Basiliche di San Pietro e Paolo, di San Giovanni Lateranense e di Santa Maria Maggiore in Roma almeno una volta al giorno: per trenta giorni, consecutivi o no, «naturali» oppure «ecclesiastici» (cioè dai primi vespri di un giorno fino alla conclusione del tramonto del giorno seguente) se sono romani o comunque abitanti della capitale; per almeno quindici giorni se sono pellegrini ovvero stranieri.<br>Essi dovranno pregare devotamente Dio per il trionfo della Santa Chiesa, l’estirpazione dell’eresia, la concordia fra i principi cattolici, la salvezza e la tranquillità del popolo cristiano. `class: paragrafoNorm`


###### 4.

Può anche accadere che, fra coloro che hanno intrapreso il viaggio dell’Anno Santo oppure anche fra coloro che sono già arrivati in città, qualcuno per strada o nella stessa Roma, per malattia o per qualche altra legittima causa, sia trattenuto o raggiunto dalla morte senza aver completato il numero dei giorni prefissati, o senza averlo nemmeno incominciato, e perciò non possa compiere ciò che si era proposto e neppure visitare le Basiliche indicate.<br>Noi, desiderando favorire benignamente, per quanto possiamo nel nome di Dio, la loro pia e pronta volontà, vogliamo che essi – se veri penitenti, confessati e comunicati – possano essere comunque partecipi della predetta indulgenza e del perdono, proprio come se avessero visitato le Basiliche nei giorni da noi prescritti; di modo che, pur trattenuti dalle necessità indicate, portino a compimento il loro desiderio per dono dello Spirito Santo. `class: paragrafoNorm`


###### 5.

Sfruttate, dunque, universi figli della Chiesa, questo tempo che vi è riservato; non lasciate che questi giorni della salvezza scorrano senza che vi sforziate di cogliere l’immensa opportunità per riconciliarvi con la giustizia divina e per ottenere la grazia.<br>Non lasciate che vi ritardino le fatiche del viaggio e le difficoltà del percorso.<br><br>Nessun impedimento può trattenere e ritardare il cammino di coloro che viaggiano per brama di denaro o spinti dalla curiosità di visitare città; non è dunque opportuno essere più lenti, se si paragona l’incomparabile abbondanza delle ricchezze celesti o se ci si accosta ai palazzi di Dio.<br>Le stesse fatiche, intraprese per una così eccellente ragione, vi potranno essere di grande aiuto per ricavare dalla penitenza i frutti più positivi.<br>Perciò la Chiesa ha sempre avuto quest’antica consuetudine, a proposito dei pellegrinaggi, di considerare i fastidi ed i contrattempi incontrati nel cammino come risarcimenti per i peccati precedentemente commessi e come conferma della volontà di pentimento.<br>Se l’ardore del vostro animo o la carità mirante a Dio allevierà o lenirà in voi il disagio per questi fastidi, anche questa alacrità dello spirito avrà gran forza per procurarvi il perdono e sarà ascritta a sconto dei peccati, poiché molto sarà perdonato a chi molto ama.<br>Perciò entrate nella città di Sion e colmatevi della ricchezza della casa del Signore.<br>L’aspetto stesso di questa città, domicilio della fede e della pietà, i sepolcri degli apostoli, i monumenti dei martiri vi spingeranno a compiere la penitenza e a placare il Signore.<br>Quando percorrerete questa terra bagnata dal loro sangue, quando da ogni parte vi verranno incontro le vestigia della loro santità, non potrete che pentirvi profondamente di essere così lontani nell’imitarli e nel seguire le leggi e la religione che voi pure professate di seguire.<br>La maestà dei templi e la dignità del culto divino vi stimoleranno a ricordarvi che siete voi stessi templi del Dio vivo, ed allora v’impegnerete maggiormente ad ornarvi con i doni della grazia divina quanto più foste prima proclivi a violare e contristare lo Spirito Santo.<br>Anche le lacrime degli altri che piangono i loro peccati e i gemiti di coloro che chiedono a Dio il perdono per sé vi spingeranno ad uguale pietà e senso del dolore.<br>Ma in questo vostro dolore e lutto, vi apparirà segno di massimo piacere la stessa moltitudine di persone e di genti convenute per far penitenza e chiedere giustizia.<br><br>Nessuna vista potrà esservi più gradita od apparirvi più bella se non questa, che offre agli occhi di tutti lo splendido trionfo della croce e della religione.<br>E soprattutto sarà inarrivabile la Nostra contentezza nel vedere la riunione di quasi tutti i figli della Chiesa.<br>Da questi vostri atteggiamenti di pietà e carità noi deduciamo che nemmeno in futuro Ci verranno meno grandi sussidi ed aiuti.<br>Confidiamo infatti che nelle vostre preghiere a Dio vi ricorderete del vostro padre comune, che vi ama tutti profondamente, e che insieme con Noi, secondo le nostre intenzioni, pregherete il sommo largitore di beni per l’incolumità della fede cattolica; per il ravvedimento di tutti i popoli che si sono allontanati dall’unità con lui; per la tranquillità della Chiesa; per la felicità dei principi cristiani, e con pubbliche suppliche e con preghiere allevierete la Nostra debolezza nel sostenere il gravosissimo impegno. `class: paragrafoNorm`


###### 6.

E voi, Venerabili Fratelli Patriarchi, Primati, Arcivescovi e Vescovi, collaborate in queste nostre preoccupazioni, ed insieme svolgete i Nostri compiti ed i vostri: annunciate alle genti affidate alla vostra sollecitudine questo tempo di penitenza e di propiziazione ed impegnatevi con ogni mezzo e con la vostra autorità affinché questa opportunità d’essere perdonati, che offriamo a tutti sulla base delle antiche norme della Chiesa, rechi il massimo vantaggio per la salvezza delle anime.<br>I fedeli ascoltino da voi a quali opere di cristiana umiltà e di misericordia conviene che si dedichino per essere più pronti a ricevere il perdono e ad attingere questi eccellenti frutti della grazia celeste; da voi ascoltino che occorre dedicarsi al digiuno, alla preghiera ed alle elemosine e lo comprendano dalle vostre indicazioni e dai vostri esempi.<br>Voi stessi, Venerabili Fratelli, se qualcuno di voi vorrà aggiungere agli altri impegni pastorali anche questo, di accompagnare una parte del gregge a questa rocca della religione, a queste fonti dell’indulgenza, a Noi, che vi accoglieremo con paterno animo abbracciandovi; non solo da ciò deriverà maggior splendore a questa celebrazione e voi raccoglierete i maggiori frutti della misericordia divina per un tanto lodevole e faticoso impegno, ma riportandoli a casa, come se fossero merci preziosissime, li dividerete lietamente con il resto del vostro popolo. `class: paragrafoNorm`


###### 7.

Non abbiamo dubbio che i nostri carissimi figli in Cristo – l’imperatore eletto, i re e tutti i principi cattolici – Ci verranno in aiuto con la loro autorità affinché questo nostro disegno per la salvezza delle anime ottenga gli eccellenti risultati che desideriamo.<br>Anche loro preghiamo ed esortiamo con forza affinché, in nome del loro zelo religioso, si affianchino alla sollecitudine dei Venerabili Fratelli Vescovi, aiutino il loro impegno e a chi viaggia rendano sicuri le strade ed i ricoveri.<br>Essi non ignorano che questo gioverà moltissimo alla tranquillità del regno, e tanto più renderà Dio benevolo nei loro confronti quanto più essi saranno attivi e puntuali nell’accrescere fra le genti la sua gloria. `class: paragrafoNorm`


###### 8.

Affinché questa Lettera giunga più facilmente a tutti i fedeli ovunque viventi, vogliamo che tutti gli esemplari stampati, sottoscritti dal notaio pubblico, muniti del sigillo di un dignitario ecclesiastico, godano della stessa fiducia come se fossero esibiti o pubblicati in presenza loro. `class: paragrafoNorm`


###### 9.

A nessun uomo sia lecito violare questa pagina della Nostra indizione, promulgazione, concessione, esortazione, preghiera e volontà né, con temerario ardire, contrastarla; se qualcuno per caso volesse tentar ciò, sappia che incorrerà nell’indignazione di Dio onnipotente e dei suoi beati apostoli **Pietro** e **Paolo**. `class: paragrafoNorm`


Dato a Roma, presso Santa Maria Maggiore, nell’anno dell’Incarnazione del Signore 1774, il 30 aprile, nel quinto anno del Nostro Pontificato. `class: dataLuogo`


Clementis XIV `class: firmaC`


***


Copyright © Dicastero per la Comunicazione - Libreria Editrice Vaticana. `class: dirittiAut`


