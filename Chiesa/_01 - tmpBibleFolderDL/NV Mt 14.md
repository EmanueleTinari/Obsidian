
# Evangelium secundum Matthaeum 14
***
###### 1
<span class=vrs>1</span>In illo tempore audivit Herodes tetrarcha famam Iesu
###### 2
<span class=vrs>2</span>et ait pueris suis: “Hic est Ioannes Baptista; ipse surrexit a mortuis, et ideo virtutes operantur in eo”.
###### 3
<span class=vrs>3</span>Herodes enim tenuit Ioannem et alligavit eum et posuit in carcere propter Herodiadem uxorem Philippi fratris sui.
###### 4
<span class=vrs>4</span>Dicebat enim illi Ioannes: “Non licet tibi habere eam”.
###### 5
<span class=vrs>5</span>Et volens illum occidere, timuit populum, quia sicut prophetam eum habebant.
###### 6
<span class=vrs>6</span>Die autem natalis Herodis saltavit filia Herodiadis in medio et placuit Herodi,
###### 7
<span class=vrs>7</span>unde cum iuramento pollicitus est ei dare, quodcumque postulasset.
###### 8
<span class=vrs>8</span>At illa, praemonita a matre sua: “Da mihi, inquit, hic in disco caput Ioannis Baptistae”.
###### 9
<span class=vrs>9</span>Et contristatus rex propter iuramentum et eos, qui pariter recumbebant, iussit dari
###### 10
<span class=vrs>10</span>misitque et decollavit Ioannem in carcere;
###### 11
<span class=vrs>11</span>et allatum est caput eius in disco et datum est puellae, et tulit matri suae.
###### 12
<span class=vrs>12</span>Et accedentes discipuli eius tulerunt corpus et sepelierunt illud et venientes nuntiaverunt Iesu.
###### 13
<span class=vrs>13</span>Quod cum audisset Iesus, secessit inde in navicula in locum desertum seorsum; et cum audissent, turbae secutae sunt eum pedestres de civitatibus.
###### 14
<span class=vrs>14</span>Et exiens vidit turbam multam et misertus est eorum et curavit languidos eorum.
###### 15
<span class=vrs>15</span>Vespere autem facto, accesserunt ad eum discipuli dicentes: “Desertus est locus, et hora iam praeteriit; dimitte turbas, ut euntes in castella emant sibi escas”.
###### 16
<span class=vrs>16</span>Iesus autem dixit eis: “Non habent necesse ire; date illis vos manducare”.
###### 17
<span class=vrs>17</span>Illi autem dicunt ei: “Non habemus hic nisi quinque panes et duos pisces”.
###### 18
<span class=vrs>18</span>Qui ait: “Afferte illos mihi huc”.
###### 19
<span class=vrs>19</span>Et cum iussisset turbas discumbere supra fenum, acceptis quinque panibus et duobus piscibus, aspiciens in caelum benedixit et fregit et dedit discipulis panes, discipuli autem turbis.
###### 20
<span class=vrs>20</span>Et manducaverunt omnes et saturati sunt; et tulerunt reliquias fragmentorum duodecim cophinos plenos.
###### 21
<span class=vrs>21</span>Manducantium autem fuit numerus fere quinque milia virorum, exceptis mulieribus et parvulis.
###### 22
<span class=vrs>22</span>Et statim iussit discipulos ascendere in naviculam et praecedere eum trans fretum, donec dimitteret turbas.
###### 23
<span class=vrs>23</span>Et dimissis turbis, ascendit in montem solus orare. Vespere autem facto, solus erat ibi.
###### 24
<span class=vrs>24</span>Navicula autem iam multis stadiis a terra distabat, fluctibus iactata; erat enim contrarius ventus.
###### 25
<span class=vrs>25</span>Quarta autem vigilia noctis venit ad eos ambulans supra mare.
###### 26
<span class=vrs>26</span>Discipuli autem, videntes eum supra mare ambulantem, turbati sunt dicentes: “Phantasma est”, et prae timore clamaverunt.
###### 27
<span class=vrs>27</span>Statimque Iesus locutus est eis dicens: “Habete fiduciam, ego sum; nolite timere!”.
###### 28
<span class=vrs>28</span>Respondens autem ei Petrus dixit: “Domine, si tu es, iube me venire ad te super aquas”.
###### 29
<span class=vrs>29</span>At ipse ait: “Veni!”. Et descendens Petrus de navicula ambulavit super aquas et venit ad Iesum.
###### 30
<span class=vrs>30</span>Videns vero ventum validum timuit et, cum coepisset mergi, clamavit dicens: “Domine, salvum me fac!”.
###### 31
<span class=vrs>31</span>Continuo autem Iesus extendens manum apprehendit eum et ait illi: “Modicae fidei, quare dubitasti”.
###### 32
<span class=vrs>32</span>Et cum ascendissent in naviculam, cessavit ventus.
###### 33
<span class=vrs>33</span>Qui autem in navicula erant, adoraverunt eum dicentes: “Vere Filius Dei es!”.
###### 34
<span class=vrs>34</span>Et cum transfretassent, venerunt in terram Gennesaret.
###### 35
<span class=vrs>35</span>Et cum cognovissent eum viri loci illius, miserunt in universam regionem illam et obtulerunt ei omnes male habentes,
###### 36
<span class=vrs>36</span>et rogabant eum, ut vel fimbriam vestimenti eius tangerent; et, quicumque tetigerunt, salvi facti sunt.
***
