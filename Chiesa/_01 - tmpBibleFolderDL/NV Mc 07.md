
# Evangelium secundum Marcum 7
***
###### 1
<span class=vrs>1</span>Et conveniunt ad eum pharisaei et quidam de scribis venientes ab Hierosolymis;
###### 2
<span class=vrs>2</span>et cum vidissent quosdam ex discipulis eius communibus manibus, id est non lotis, manducare panes
###### 3
<span class=vrs>3</span>— pharisaei enim et omnes Iudaei, nisi pugillo lavent manus, non manducant, tenentes traditionem seniorum;
###### 4
<span class=vrs>4</span>et a foro nisi baptizentur, non comedunt; et alia multa sunt, quae acceperunt servanda: baptismata calicum et urceorum et aeramentorum et lectorum —
###### 5
<span class=vrs>5</span>et interrogant eum pharisaei et scribae: “Quare discipuli tui non ambulant iuxta traditionem seniorum, sed communibus manibus manducant panem”.
###### 6
<span class=vrs>6</span>At ille dixit eis: “Bene prophetavit Isaias de vobis hypocritis, sicut scriptum est: “Populus hic labiis me honorat, cor autem eorum longe est a me;
###### 7
<span class=vrs>7</span>in vanum autem me colunt docentes doctrinas praecepta hominum”.
###### 8
<span class=vrs>8</span>Relinquentes mandatum Dei tenetis traditionem hominum”.
###### 9
<span class=vrs>9</span>Et dicebat illis: “Bene irritum facitis praeceptum Dei, ut traditionem vestram servetis.
###### 10
<span class=vrs>10</span>Moyses enim dixit: “Honora patrem tuum et matrem tuam” et: “Qui maledixerit patri aut matri, morte moriatur”;
###### 11
<span class=vrs>11</span>vos autem dicitis: “Si dixerit homo patri aut matri: Corban, quod est donum, quodcumque ex me tibi profuerit”,
###### 12
<span class=vrs>12</span>ultra non permittitis ei facere quidquam patri aut matri
###### 13
<span class=vrs>13</span>rescindentes verbum Dei per traditionem vestram, quam tradidistis; et similia huiusmodi multa facitis”.
###### 14
<span class=vrs>14</span>Et advocata iterum turba, dicebat illis: “Audite me, omnes, et intellegite:
###### 15
<span class=vrs>15</span>Nihil est extra hominem introiens in eum, quod possit eum coinquinare; sed quae de homine procedunt, illa sunt, quae coinquinant hominem!”. (
###### 16
<span class=vrs>16</span>)
###### 17
<span class=vrs>17</span>Et cum introisset in domum a turba, interrogabant eum discipuli eius parabolam.
###### 18
<span class=vrs>18</span>Et ait illis: “Sic et vos imprudentes estis Non intellegitis quia omne extrinsecus introiens in hominem non potest eum coinquinare,
###### 19
<span class=vrs>19</span>quia non introit in cor eius sed in ventrem et in secessum exit”, purgans omnes escas.
###### 20
<span class=vrs>20</span>Dicebat autem: “Quod de homine exit, illud coinquinat hominem;
###### 21
<span class=vrs>21</span>ab intus enim de corde hominum cogitationes malae procedunt, fornicationes, furta, homicidia,
###### 22
<span class=vrs>22</span>adulteria, avaritiae, nequitiae, dolus, impudicitia, oculus malus, blasphemia, superbia, stultitia:
###### 23
<span class=vrs>23</span>omnia haec mala ab intus procedunt et coinquinant hominem”.
###### 24
<span class=vrs>24</span>Inde autem surgens abiit in fines Tyri et Sidonis. Et ingressus domum neminem voluit scire et non potuit latere.
###### 25
<span class=vrs>25</span>Sed statim ut audivit de eo mulier, cuius habebat filia spiritum immundum, veniens procidit ad pedes eius.
###### 26
<span class=vrs>26</span>Erat autem mulier Graeca, Syrophoenissa genere. Et rogabat eum, ut daemonium eiceret de filia eius.
###### 27
<span class=vrs>27</span>Et dicebat illi: “Sine prius saturari filios; non est enim bonum sumere panem filiorum et mittere catellis”.
###### 28
<span class=vrs>28</span>At illa respondit et dicit ei: “Domine, etiam catelli sub mensa comedunt de micis puerorum”.
###### 29
<span class=vrs>29</span>Et ait illi: “Propter hunc sermonem vade; exiit daemonium de filia tua”.
###### 30
<span class=vrs>30</span>Et cum abisset domum suam, invenit puellam iacentem supra lectum et daemonium exisse.
###### 31
<span class=vrs>31</span>Et iterum exiens de finibus Tyri venit per Sidonem ad mare Galilaeae inter medios fines Decapoleos.
###### 32
<span class=vrs>32</span>Et adducunt ei surdum et mutum et deprecantur eum, ut imponat illi manum.
###### 33
<span class=vrs>33</span>Et apprehendens eum de turba seorsum misit digitos suos in auriculas eius et exspuens tetigit linguam eius
###### 34
<span class=vrs>34</span>et suspiciens in caelum ingemuit et ait illi: “Effetha”, quod est: “Adaperire”.
###### 35
<span class=vrs>35</span>Et statim apertae sunt aures eius, et solutum est vinculum linguae eius, et loquebatur recte.
###### 36
<span class=vrs>36</span>Et praecepit illis, ne cui dicerent; quanto autem eis praecipiebat, tanto magis plus praedicabant.
###### 37
<span class=vrs>37</span>Et eo amplius admirabantur dicentes: “Bene omnia fecit, et surdos facit audire et mutos loqui!”.
***
