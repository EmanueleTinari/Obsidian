
# Evangelium secundum Marcum 16
***
###### 1
<span class=vrs>1</span>Et cum transisset sabbatum, Maria Magdalene et Maria Iacobi et Salome emerunt aromata, ut venientes ungerent eum.
###### 2
<span class=vrs>2</span>Et valde mane, prima sabbatorum, veniunt ad monumentum, orto iam sole.
###### 3
<span class=vrs>3</span>Et dicebant ad invicem: “Quis revolvet nobis lapidem ab ostio monumenti”.
###### 4
<span class=vrs>4</span>Et respicientes vident revolutum lapidem; erat quippe magnus valde.
###### 5
<span class=vrs>5</span>Et introeuntes in monumentum viderunt iuvenem sedentem in dextris, coopertum stola candida, et obstupuerunt.
###### 6
<span class=vrs>6</span>Qui dicit illis: “Nolite expavescere! Iesum quaeritis Nazarenum crucifixum. Surrexit, non est hic; ecce locus, ubi posuerunt eum.
###### 7
<span class=vrs>7</span>Sed ite, dicite discipulis eius et Petro: “Praecedit vos in Galilaeam. Ibi eum videbitis, sicut dixit vobis””.
###### 8
<span class=vrs>8</span>Et exeuntes fugerunt de monumento; invaserat enim eas tremor et pavor, et nemini quidquam dixerunt, timebant enim.
###### 9
<span class=vrs>9</span>Surgens autem mane, prima sabbati, apparuit primo Mariae Magdalenae, de qua eiecerat septem daemonia.
###### 10
<span class=vrs>10</span>Illa vadens nuntiavit his, qui cum eo fuerant, lugentibus et flentibus;
###### 11
<span class=vrs>11</span>et illi audientes quia viveret et visus esset ab ea, non crediderunt.
###### 12
<span class=vrs>12</span>Post haec autem duobus ex eis ambulantibus ostensus est in alia effigie euntibus in villam;
###### 13
<span class=vrs>13</span>et illi euntes nuntiaverunt ceteris, nec illis crediderunt.
###### 14
<span class=vrs>14</span>Novissime recumbentibus illis Undecim apparuit, et exprobravit incredulitatem illorum et duritiam cordis, quia his, qui viderant eum resuscitatum, non crediderant.
###### 15
<span class=vrs>15</span>Et dixit eis: “Euntes in mundum universum praedicate evangelium omni creaturae.
###### 16
<span class=vrs>16</span>Qui crediderit et baptizatus fuerit, salvus erit; qui vero non crediderit, condemnabitur.
###### 17
<span class=vrs>17</span>Signa autem eos, qui crediderint, haec sequentur: in nomine meo daemonia eicient, linguis loquentur novis,
###### 18
<span class=vrs>18</span>serpentes tollent, et, si mortiferum quid biberint, non eos nocebit, super aegrotos manus imponent, et bene habebunt”.
###### 19
<span class=vrs>19</span>Et Dominus quidem Iesus, postquam locutus est eis, assumptus est in caelum et sedit a dextris Dei.
###### 20
<span class=vrs>20</span>Illi autem profecti praedicaverunt ubique, Domino cooperante et sermonem confirmante, sequentibus signis.
***
