
# Evangelium secundum Matthaeum 24
***
###### 1
<span class=vrs>1</span>Et egressus Iesus de templo ibat, et accesserunt discipuli eius, ut ostenderent ei aedificationes templi;
###### 2
<span class=vrs>2</span>ipse autem respondens dixit eis: “Non videtis haec omnia Amen dico vobis: Non relinquetur hic lapis super lapidem, qui non destruetur”.
###### 3
<span class=vrs>3</span>Sedente autem eo super montem Oliveti, accesserunt ad eum discipuli secreto dicentes: “Dic nobis: Quando haec erunt, et quod signum adventus tui et consummationis saeculi”.
###### 4
<span class=vrs>4</span>Et respondens Iesus dixit eis: “Videte, ne quis vos seducat.
###### 5
<span class=vrs>5</span>Multi enim venient in nomine meo dicentes: “Ego sum Christus”, et multos seducent.
###### 6
<span class=vrs>6</span>Audituri enim estis proelia et opiniones proeliorum. Videte, ne turbemini; oportet enim fieri, sed nondum est finis.
###### 7
<span class=vrs>7</span>Consurget enim gens in gentem, et regnum in regnum, et erunt fames et terrae motus per loca;
###### 8
<span class=vrs>8</span>haec autem omnia initia sunt dolorum.
###### 9
<span class=vrs>9</span>Tunc tradent vos in tribulationem et occident vos, et eritis odio omnibus gentibus propter nomen meum.
###### 10
<span class=vrs>10</span>Et tunc scandalizabuntur multi et invicem tradent et odio habebunt invicem;
###### 11
<span class=vrs>11</span>et multi pseudoprophetae surgent et seducent multos.
###### 12
<span class=vrs>12</span>Et, quoniam abundavit iniquitas, refrigescet caritas multorum;
###### 13
<span class=vrs>13</span>qui autem permanserit usque in finem, hic salvus erit.
###### 14
<span class=vrs>14</span>Et praedicabitur hoc evangelium regni in universo orbe in testimonium omnibus gentibus; et tunc veniet consummatio.
###### 15
<span class=vrs>15</span>Cum ergo videritis abominationem desolationis, quae dicta est a Daniele propheta, stantem in loco sancto, qui legit, intellegat:
###### 16
<span class=vrs>16</span>tunc qui in Iudaea sunt, fugiant ad montes;
###### 17
<span class=vrs>17</span>qui in tecto, non descendat tollere aliquid de domo sua;
###### 18
<span class=vrs>18</span>et, qui in agro, non revertatur tollere pallium suum.
###### 19
<span class=vrs>19</span>Vae autem praegnantibus et nutrientibus in illis diebus!
###### 20
<span class=vrs>20</span>Orate autem, ut non fiat fuga vestra hieme vel sabbato:
###### 21
<span class=vrs>21</span>erit enim tunc tribulatio magna, qualis non fuit ab initio mundi usque modo neque fiet.
###### 22
<span class=vrs>22</span>Et nisi breviati fuissent dies illi, non fieret salva omnis caro; sed propter electos breviabuntur dies illi.
###### 23
<span class=vrs>23</span>Tunc si quis vobis dixerit: “Ecce hic Christus” aut: “Hic”, nolite credere.
###### 24
<span class=vrs>24</span>Surgent enim pseudochristi et pseudoprophetae et dabunt signa magna et prodigia, ita ut in errorem inducantur, si fieri potest, etiam electi.
###### 25
<span class=vrs>25</span>Ecce praedixi vobis.
###### 26
<span class=vrs>26</span>Si ergo dixerint vobis: “Ecce in deserto est”, nolite exire; “Ecce in penetralibus”, nolite credere;
###### 27
<span class=vrs>27</span>sicut enim fulgur exit ab oriente et paret usque in occidentem, ita erit adventus Filii hominis.
###### 28
<span class=vrs>28</span>Ubicumque fuerit corpus, illuc congregabuntur aquilae.
###### 29
<span class=vrs>29</span>Statim autem post tribulationem dierum illorum, sol obscurabitur, et luna non dabit lumen suum, et stellae cadent de caelo, et virtutes caelorum commovebuntur.
###### 30
<span class=vrs>30</span>Et tunc parebit signum Filii hominis in caelo, et tunc plangent omnes tribus terrae et videbunt Filium hominis venientem in nubibus caeli cum virtute et gloria multa;
###### 31
<span class=vrs>31</span>et mittet angelos suos cum tuba magna, et congregabunt electos eius a quattuor ventis, a summis caelorum usque ad terminos eorum.
###### 32
<span class=vrs>32</span>Ab arbore autem fici discite parabolam: cum iam ramus eius tener fuerit, et folia nata, scitis quia prope est aestas.
###### 33
<span class=vrs>33</span>Ita et vos, cum videritis haec omnia, scitote quia prope est in ianuis.
###### 34
<span class=vrs>34</span>Amen dico vobis: Non praeteribit haec generatio, donec omnia haec fiant.
###### 35
<span class=vrs>35</span>Caelum et terra transibunt, verba vero mea non praeteribunt.
###### 36
<span class=vrs>36</span>De die autem illa et hora nemo scit, neque angeli caelorum neque Filius, nisi Pater solus.
###### 37
<span class=vrs>37</span>Sicut enim dies Noe, ita erit adventus Filii hominis.
###### 38
<span class=vrs>38</span>Sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo introivit in arcam Noe,
###### 39
<span class=vrs>39</span>et non cognoverunt, donec venit diluvium et tulit omnes, ita erit et adventus Filii hominis.
###### 40
<span class=vrs>40</span>Tunc duo erunt in agro: unus assumitur, et unus relinquitur;
###### 41
<span class=vrs>41</span>duae molentes in mola: una assumitur, et una relinquitur.
###### 42
<span class=vrs>42</span>Vigilate ergo, quia nescitis qua die Dominus vester venturus sit.
###### 43
<span class=vrs>43</span>Illud autem scitote quoniam si sciret pater familias qua hora fur venturus esset, vigilaret utique et non sineret perfodi domum suam.
###### 44
<span class=vrs>44</span>Ideo et vos estote parati, quia, qua nescitis hora, Filius hominis venturus est.
###### 45
<span class=vrs>45</span>Quis putas est fidelis servus et prudens, quem constituit dominus supra familiam suam, ut det illis cibum in tempore
###### 46
<span class=vrs>46</span>Beatus ille servus, quem cum venerit dominus eius, invenerit sic facientem.
###### 47
<span class=vrs>47</span>Amen dico vobis quoniam super omnia bona sua constituet eum.
###### 48
<span class=vrs>48</span>Si autem dixerit malus servus ille in corde suo: “Moram facit dominus meus venire”,
###### 49
<span class=vrs>49</span>et coeperit percutere conservos suos, manducet autem et bibat cum ebriis,
###### 50
<span class=vrs>50</span>veniet dominus servi illius in die, qua non sperat, et in hora, qua ignorat,
###### 51
<span class=vrs>51</span>et dividet eum partemque eius ponet cum hypocritis; illic erit fletus et stridor dentium.
***
