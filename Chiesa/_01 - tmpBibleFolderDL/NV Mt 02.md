
# Evangelium secundum Matthaeum 2
***
###### 1
<span class=vrs>1</span>Cum autem natus esset Iesus in Bethlehem Iudaeae in diebus Herodis regis, ecce Magi ab oriente venerunt Hierosolymam
###### 2
<span class=vrs>2</span>dicentes: “Ubi est, qui natus est, rex Iudaeorum Vidimus enim stellam eius in oriente et venimus adorare eum”.
###### 3
<span class=vrs>3</span>Audiens autem Herodes rex turbatus est et omnis Hierosolyma cum illo;
###### 4
<span class=vrs>4</span>et congregans omnes principes sacerdotum et scribas populi, sciscitabatur ab eis ubi Christus nasceretur.
###### 5
<span class=vrs>5</span>At illi dixerunt ei: “In Bethlehem Iudaeae. Sic enim scriptum est per prophetam:
###### 6
<span class=vrs>6</span>"Et tu, Bethlehem terra Iudae, nequaquam minima es in principibus Iudae; ex te enim exiet dux, qui reget populum meum Israel"”.
###### 7
<span class=vrs>7</span>Tunc Herodes, clam vocatis Magis, diligenter didicit ab eis tempus stellae, quae apparuit eis;
###### 8
<span class=vrs>8</span>et mittens illos in Bethlehem dixit: “Ite et interrogate diligenter de puero; et cum inveneritis, renuntiate mihi, ut et ego veniens adorem eum”.
###### 9
<span class=vrs>9</span>Qui cum audissent regem, abierunt. Et ecce stella, quam viderant in oriente, antecedebat eos, usque dum veniens staret supra, ubi erat puer.
###### 10
<span class=vrs>10</span>Videntes autem stellam gavisi sunt gaudio magno valde.
###### 11
<span class=vrs>11</span>Et intrantes domum viderunt puerum cum Maria matre eius, et procidentes adoraverunt eum; et apertis thesauris suis, obtulerunt ei munera, aurum et tus et myrrham.
###### 12
<span class=vrs>12</span>Et responso accepto in somnis, ne redirent ad Herodem, per aliam viam reversi sunt in regionem suam.
###### 13
<span class=vrs>13</span>Qui cum recessissent, ecce angelus Domini apparet in somnis Ioseph dicens: “Surge et accipe puerum et matrem eius et fuge in Aegyptum et esto ibi, usque dum dicam tibi; futurum est enim ut Herodes quaerat puerum ad perdendum eum”.
###### 14
<span class=vrs>14</span>Qui consurgens accepit puerum et matrem eius nocte et recessit in Aegyptum
###### 15
<span class=vrs>15</span>et erat ibi usque ad obitum Herodis, ut adimpleretur, quod dictum est a Domino per prophetam dicentem: “Ex Aegypto vocavi filium meum”.
###### 16
<span class=vrs>16</span>Tunc Herodes videns quoniam illusus esset a Magis, iratus est valde et mittens occidit omnes pueros, qui erant in Bethlehem et in omnibus finibus eius, a bimatu et infra, secundum tempus, quod exquisierat a Magis.
###### 17
<span class=vrs>17</span>Tunc adimpletum est, quod dictum est per Ieremiam prophetam dicentem:
###### 18
<span class=vrs>18</span>“Vox in Rama audita est, ploratus et ululatus multus: Rachel plorans filios suos, et noluit consolari, quia non sunt”.
###### 19
<span class=vrs>19</span>Defuncto autem Herode, ecce apparet angelus Domini in somnis Ioseph in Aegypto
###### 20
<span class=vrs>20</span>dicens: “Surge et accipe puerum et matrem eius et vade in terram Israel; defuncti sunt enim, qui quaerebant animam pueri”.
###### 21
<span class=vrs>21</span>Qui surgens accepit puerum et matrem eius et venit in terram Israel.
###### 22
<span class=vrs>22</span>Audiens autem quia Archelaus regnaret in Iudaea pro Herode patre suo, timuit illuc ire; et admonitus in somnis, secessit in partes Galilaeae
###### 23
<span class=vrs>23</span>et veniens habitavit in civitate, quae vocatur Nazareth, ut adimpleretur, quod dictum est per Prophetas: “Nazaraeus vocabitur”.
***
