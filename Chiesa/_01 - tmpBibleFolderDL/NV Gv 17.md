
# Evangelium secundum Ioannem 17
***
###### 1
<span class=vrs>1</span>Haec locutus est Iesus; et, sublevatis oculis suis in caelum, dixit: “Pater, venit hora: clarifica Filium tuum, ut Filius clarificet te,
###### 2
<span class=vrs>2</span>sicut dedisti ei potestatem omnis carnis, ut omne, quod dedisti ei, det eis vitam aeternam.
###### 3
<span class=vrs>3</span>Haec est autem vita aeterna, ut cognoscant te solum verum Deum et, quem misisti, Iesum Christum.
###### 4
<span class=vrs>4</span>Ego te clarificavi super terram; opus consummavi, quod dedisti mihi, ut faciam;
###### 5
<span class=vrs>5</span>et nunc clarifica me tu, Pater, apud temetipsum claritate, quam habebam, priusquam mundus esset, apud te.
###### 6
<span class=vrs>6</span>Manifestavi nomen tuum hominibus, quos dedisti mihi de mundo. Tui erant, et mihi eos dedisti, et sermonem tuum servaverunt.
###### 7
<span class=vrs>7</span>Nunc cognoverunt quia omnia, quae dedisti mihi, abs te sunt,
###### 8
<span class=vrs>8</span>quia verba, quae dedisti mihi, dedi eis; et ipsi acceperunt et cognoverunt vere quia a te exivi et crediderunt quia tu me misisti.
###### 9
<span class=vrs>9</span>Ego pro eis rogo; non pro mundo rogo, sed pro his, quos dedisti mihi, quia tui sunt;
###### 10
<span class=vrs>10</span>et mea omnia tua sunt, et tua mea; et clarificatus sum in eis.
###### 11
<span class=vrs>11</span>Et iam non sum in mundo, et hi in mundo sunt, et ego ad te venio. Pater sancte, serva eos in nomine tuo, quod dedisti mihi, ut sint unum sicut nos.
###### 12
<span class=vrs>12</span>Cum essem cum eis, ego servabam eos in nomine tuo, quod dedisti mihi, et custodivi, et nemo ex his periit, nisi filius perditionis, ut Scriptura impleatur.
###### 13
<span class=vrs>13</span>Nunc autem ad te venio et haec loquor in mundo, ut habeant gaudium meum impletum in semetipsis.
###### 14
<span class=vrs>14</span>Ego dedi eis sermonem tuum, et mundus odio eos habuit, quia non sunt de mundo, sicut ego non sum de mundo.
###### 15
<span class=vrs>15</span>Non rogo, ut tollas eos de mundo, sed ut serves eos ex Malo.
###### 16
<span class=vrs>16</span>De mundo non sunt, sicut ego non sum de mundo.
###### 17
<span class=vrs>17</span>Sanctifica eos in veritate; sermo tuus veritas est.
###### 18
<span class=vrs>18</span>Sicut me misisti in mundum, et ego misi eos in mundum;
###### 19
<span class=vrs>19</span>et pro eis ego sanctifico meipsum, ut sint et ipsi sanctificati in veritate.
###### 20
<span class=vrs>20</span>Non pro his autem rogo tantum, sed et pro eis, qui credituri sunt per verbum eorum in me,
###### 21
<span class=vrs>21</span>ut omnes unum sint, sicut tu, Pater, in me et ego in te, ut et ipsi in nobis unum sint; ut mundus credat quia tu me misisti.
###### 22
<span class=vrs>22</span>Et ego claritatem, quam dedisti mihi, dedi illis, ut sint unum, sicut nos unum sumus;
###### 23
<span class=vrs>23</span>ego in eis, et tu in me, ut sint consummati in unum; ut cognoscat mundus, quia tu me misisti et dilexisti eos, sicut me dilexisti.
###### 24
<span class=vrs>24</span>Pater, quod dedisti mihi, volo, ut ubi ego sum, et illi sint mecum, ut videant claritatem meam, quam dedisti mihi, quia dilexisti me ante constitutionem mundi.
###### 25
<span class=vrs>25</span>Pater iuste, et mundus te non cognovit; ego autem te cognovi, et hi cognoverunt quia tu me misisti;
###### 26
<span class=vrs>26</span>et notum feci eis nomen tuum et notum faciam, ut dilectio, qua dilexisti me, in ipsis sit, et ego in ipsis”.
***
