
# Evangelium secundum Matthaeum 16
***
###### 1
<span class=vrs>1</span>Et accesserunt ad eum pharisaei et sadducaei tentantes et rogaverunt eum, ut signum de caelo ostenderet eis.
###### 2
<span class=vrs>2</span>At ille respondens ait eis: “Facto vespere dicitis: “Serenum erit, rubicundum est enim caelum”;
###### 3
<span class=vrs>3</span>et mane: “Hodie tempestas, rutilat enim triste caelum”. Faciem quidem caeli diiudicare nostis, signa autem temporum non potestis.
###### 4
<span class=vrs>4</span>Generatio mala et adultera signum quaerit, et signum non dabitur ei, nisi signum Ionae”. Et, relictis illis, abiit.
###### 5
<span class=vrs>5</span>Et cum venissent discipuli trans fretum, obliti sunt panes accipere.
###### 6
<span class=vrs>6</span>Iesus autem dixit illis: “Intuemini et cavete a fermento pharisaeorum et sadducaeorum”.
###### 7
<span class=vrs>7</span>At illi cogitabant inter se dicentes: “Panes non accepimus!”.
###### 8
<span class=vrs>8</span>Sciens autem Iesus dixit: “Quid cogitatis inter vos, modicae fidei, quia panes non habetis
###### 9
<span class=vrs>9</span>Nondum intellegitis neque recordamini quinque panum quinque milium hominum, et quot cophinos sumpsistis
###### 10
<span class=vrs>10</span>Neque septem panum quattuor milium hominum, et quot sportas sumpsistis
###### 11
<span class=vrs>11</span>Quomodo non intellegitis quia non de panibus dixi vobis Sed cavete a fermento pharisaeorum et sadducaeorum”.
###### 12
<span class=vrs>12</span>Tunc intellexerunt quia non dixerit cavendum a fermento panum sed a doctrina pharisaeorum et sadducaeorum.
###### 13
<span class=vrs>13</span>Venit autem Iesus in partes Caesareae Philippi et interrogabat discipulos suos dicens: “Quem dicunt homines esse Filium hominis”.
###### 14
<span class=vrs>14</span>At illi dixerunt: “Alii Ioannem Baptistam, alii autem Eliam, alii vero Ieremiam, aut unum ex prophetis”.
###### 15
<span class=vrs>15</span>Dicit illis: “Vos autem quem me esse dicitis”.
###### 16
<span class=vrs>16</span>Respondens Simon Petrus dixit: “Tu es Christus, Filius Dei vivi”.
###### 17
<span class=vrs>17</span>Respondens autem Iesus dixit ei: “Beatus es, Simon Bariona, quia caro et sanguis non revelavit tibi sed Pater meus, qui in caelis est.
###### 18
<span class=vrs>18</span>Et ego dico tibi: Tu es Petrus, et super hanc petram aedificabo Ecclesiam meam; et portae inferi non praevalebunt adversum eam.
###### 19
<span class=vrs>19</span>Tibi dabo claves regni caelorum; et quodcumque ligaveris super terram, erit ligatum in caelis, et quodcumque solveris super terram, erit solutum in caelis”.
###### 20
<span class=vrs>20</span>Tunc praecepit discipulis, ut nemini dicerent quia ipse esset Christus.
###### 21
<span class=vrs>21</span>Exinde coepit Iesus ostendere discipulis suis quia oporteret eum ire Hierosolymam et multa pati a senioribus et principibus sacerdotum et scribis et occidi et tertia die resurgere.
###### 22
<span class=vrs>22</span>Et assumens eum Petrus coepit increpare illum dicens: “Absit a te, Domine; non erit tibi hoc”.
###### 23
<span class=vrs>23</span>Qui conversus dixit Petro: “Vade post me, Satana! Scandalum es mihi, quia non sapis ea, quae Dei sunt, sed ea, quae hominum!”.
###### 24
<span class=vrs>24</span>Tunc Iesus dixit discipulis suis: “Si quis vult post me venire, abneget semetipsum et tollat crucem suam et sequatur me.
###### 25
<span class=vrs>25</span>Qui enim voluerit animam suam salvam facere, perdet eam; qui autem perdiderit animam suam propter me, inveniet eam.
###### 26
<span class=vrs>26</span>Quid enim prodest homini, si mundum universum lucretur, animae vero suae detrimentum patiatur Aut quam dabit homo commutationem pro anima sua
###### 27
<span class=vrs>27</span>Filius enim hominis venturus est in gloria Patris sui cum angelis suis, et tunc reddet unicuique secundum opus eius.
###### 28
<span class=vrs>28</span>Amen dico vobis: Sunt quidam de hic stantibus, qui non gustabunt mortem, donec videant Filium hominis venientem in regno suo”.
***
