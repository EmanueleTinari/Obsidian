
# Evangelium secundum Ioannem 15
***
###### 1
<span class=vrs>1</span>Ego sum vitis vera, et Pater meus agricola est.
###### 2
<span class=vrs>2</span>Omnem palmitem in me non ferentem fructum tollit eum; et omnem, qui fert fructum, purgat eum, ut fructum plus afferat.
###### 3
<span class=vrs>3</span>Iam vos mundi estis propter sermonem, quem locutus sum vobis.
###### 4
<span class=vrs>4</span>Manete in me, et ego in vobis. Sicut palmes non potest ferre fructum a semetipso, nisi manserit in vite, sic nec vos, nisi in me manseritis.
###### 5
<span class=vrs>5</span>Ego sum vitis, vos palmites. Qui manet in me, et ego in eo, hic fert fructum multum, quia sine me nihil potestis facere.
###### 6
<span class=vrs>6</span>Si quis in me non manserit, missus est foras sicut palmes et aruit; et colligunt eos et in ignem mittunt, et ardent.
###### 7
<span class=vrs>7</span>Si manseritis in me, et verba mea in vobis manserint, quodcumque volueritis, petite, et fiet vobis.
###### 8
<span class=vrs>8</span>In hoc clarificatus est Pater meus, ut fructum multum afferatis et efficiamini mei discipuli.
###### 9
<span class=vrs>9</span>Sicut dilexit me Pater, et ego dilexi vos; manete in dilectione mea.
###### 10
<span class=vrs>10</span>Si praecepta mea servaveritis, manebitis in dilectione mea, sicut ego Patris mei praecepta servavi et maneo in eius dilectione.
###### 11
<span class=vrs>11</span>Haec locutus sum vobis, ut gaudium meum in vobis sit, et gaudium vestrum impleatur.
###### 12
<span class=vrs>12</span>Hoc est praeceptum meum, ut diligatis invicem, sicut dilexi vos;
###### 13
<span class=vrs>13</span>maiorem hac dilectionem nemo habet, ut animam suam quis ponat pro amicis suis.
###### 14
<span class=vrs>14</span>Vos amici mei estis, si feceritis, quae ego praecipio vobis.
###### 15
<span class=vrs>15</span>Iam non dico vos servos, quia servus nescit quid facit dominus eius; vos autem dixi amicos, quia omnia, quae audivi a Patre meo, nota feci vobis.
###### 16
<span class=vrs>16</span>Non vos me elegistis, sed ego elegi vos et posui vos, ut vos eatis et fructum afferatis, et fructus vester maneat, ut quodcumque petieritis Patrem in nomine meo, det vobis.
###### 17
<span class=vrs>17</span>Haec mando vobis, ut diligatis invicem.
###### 18
<span class=vrs>18</span>Si mundus vos odit, scitote quia me priorem vobis odio habuit.
###### 19
<span class=vrs>19</span>Si de mundo essetis, mundus, quod suum est, diligeret; quia vero de mundo non estis, sed ego elegi vos de mundo, propterea odit vos mundus.
###### 20
<span class=vrs>20</span>Mementote sermonis, quem ego dixi vobis: Non est servus maior domino suo. Si me persecuti sunt, et vos persequentur; si sermonem meum servaverunt, et vestrum servabunt.
###### 21
<span class=vrs>21</span>Sed haec omnia facient vobis propter nomen meum, quia nesciunt eum, qui misit me.
###### 22
<span class=vrs>22</span>Si non venissem et locutus fuissem eis, peccatum non haberent; nunc autem excusationem non habent de peccato suo.
###### 23
<span class=vrs>23</span>Qui me odit et Patrem meum odit.
###### 24
<span class=vrs>24</span>Si opera non fecissem in eis, quae nemo alius fecit, peccatum non haberent; nunc autem et viderunt et oderunt et me et Patrem meum.
###### 25
<span class=vrs>25</span>Sed ut impleatur sermo, qui in lege eorum scriptus est: “Odio me habuerunt gratis”.
###### 26
<span class=vrs>26</span>Cum autem venerit Paraclitus, quem ego mittam vobis a Patre, Spiritum veritatis, qui a Patre procedit, ille testimonium perhibebit de me;
###### 27
<span class=vrs>27</span>sed et vos testimonium perhibetis, quia ab initio mecum estis.
***
