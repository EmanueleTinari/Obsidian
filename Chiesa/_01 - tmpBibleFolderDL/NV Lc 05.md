
# Evangelium secundum Lucam 5
***
###### 1
<span class=vrs>1</span>Factum est autem, cum turba urgeret illum et audiret verbum Dei, et ipse stabat secus stagnum Genesareth
###### 2
<span class=vrs>2</span>et vidit duas naves stantes secus stagnum; piscatores autem descenderant de illis et lavabant retia.
###### 3
<span class=vrs>3</span>Ascendens autem in unam navem, quae erat Simonis, rogavit eum a terra reducere pusillum; et sedens docebat de navicula turbas.
###### 4
<span class=vrs>4</span>Ut cessavit autem loqui, dixit ad Simonem: “Duc in altum et laxate retia vestra in capturam”.
###### 5
<span class=vrs>5</span>Et respondens Simon dixit: “Praeceptor, per totam noctem laborantes nihil cepimus; in verbo autem tuo laxabo retia”.
###### 6
<span class=vrs>6</span>Et cum hoc fecissent, concluserunt piscium multitudinem copiosam; rumpebantur autem retia eorum.
###### 7
<span class=vrs>7</span>Et annuerunt sociis, qui erant in alia navi, ut venirent et adiuvarent eos; et venerunt et impleverunt ambas naviculas, ita ut mergerentur.
###### 8
<span class=vrs>8</span>Quod cum videret Simon Petrus, procidit ad genua Iesu dicens: “Exi a me, quia homo peccator sum, Domine”.
###### 9
<span class=vrs>9</span>Stupor enim circumdederat eum et omnes, qui cum illo erant, in captura piscium, quos ceperant;
###### 10
<span class=vrs>10</span>similiter autem et Iacobum et Ioannem, filios Zebedaei, qui erant socii Simonis. Et ait ad Simonem Iesus: “Noli timere; ex hoc iam homines eris capiens”.
###### 11
<span class=vrs>11</span>Et subductis ad terram navibus, relictis omnibus, secuti sunt illum.
###### 12
<span class=vrs>12</span>Et factum est, cum esset in una civitatum, et ecce vir plenus lepra; et videns Iesum et procidens in faciem rogavit eum dicens: “Domine, si vis, potes me mundare”.
###### 13
<span class=vrs>13</span>Et extendens manum tetigit illum dicens: “Volo, mundare!”; et confestim lepra discessit ab illo.
###### 14
<span class=vrs>14</span>Et ipse praecepit illi, ut nemini diceret, sed: “Vade, ostende te sacerdoti et offer pro emundatione tua, sicut praecepit Moyses, in testimonium illis”.
###### 15
<span class=vrs>15</span>Perambulabat autem magis sermo de illo, et conveniebant turbae multae, ut audirent et curarentur ab infirmitatibus suis;
###### 16
<span class=vrs>16</span>ipse autem secedebat in desertis et orabat.
###### 17
<span class=vrs>17</span>Et factum est, in una dierum, et ipse erat docens, et erant pharisaei sedentes et legis doctores, qui venerant ex omni castello Galilaeae et Iudaeae et Ierusalem; et virtus Domini erat ei ad sanandum.
###### 18
<span class=vrs>18</span>Et ecce viri portantes in lecto hominem, qui erat paralyticus, et quaerebant eum inferre et ponere ante eum.
###### 19
<span class=vrs>19</span>Et non invenientes qua parte illum inferrent prae turba, ascenderunt supra tectum et per tegulas summiserunt illum cum lectulo in medium ante Iesum.
###### 20
<span class=vrs>20</span>Quorum fidem ut vidit, dixit: “Homo, remittuntur tibi peccata tua”.
###### 21
<span class=vrs>21</span>Et coeperunt cogitare scribae et pharisaei dicentes: “Quis est hic, qui loquitur blasphemias Quis potest dimittere peccata nisi solus Deus”.
###### 22
<span class=vrs>22</span>Ut cognovit autem Iesus cogitationes eorum, respondens dixit ad illos: “Quid cogitatis in cordibus vestris
###### 23
<span class=vrs>23</span>Quid est facilius, dicere: “Dimittuntur tibi peccata tua”, an dicere: “Surge et ambula”
###### 24
<span class=vrs>24</span>Ut autem sciatis quia Filius hominis potestatem habet in terra dimittere peccata — ait paralytico - : Tibi dico: Surge, tolle lectulum tuum et vade in domum tuam”.
###### 25
<span class=vrs>25</span>Et confestim surgens coram illis tulit, in quo iacebat, et abiit in domum suam magnificans Deum.
###### 26
<span class=vrs>26</span>Et stupor apprehendit omnes, et magnificabant Deum; et repleti sunt timore dicentes: “Vidimus mirabilia hodie”.
###### 27
<span class=vrs>27</span>Et post haec exiit et vidit publicanum nomine Levi sedentem ad teloneum et ait illi: “Sequere me”.
###### 28
<span class=vrs>28</span>Et relictis omnibus, surgens secutus est eum.
###### 29
<span class=vrs>29</span>Et fecit ei convivium magnum Levi in domo sua; et erat turba multa publicanorum et aliorum, qui cum illis erant discumbentes.
###### 30
<span class=vrs>30</span>Et murmurabant pharisaei et scribae eorum adversus discipulos eius dicentes: “Quare cum publicanis et peccatoribus manducatis et bibitis”.
###### 31
<span class=vrs>31</span>Et respondens Iesus dixit ad illos: “Non egent, qui sani sunt, medico, sed qui male habent.
###### 32
<span class=vrs>32</span>Non veni vocare iustos sed peccatores in paenitentiam”.
###### 33
<span class=vrs>33</span>At illi dixerunt ad eum: “Discipuli Ioannis ieiunant frequenter et obsecrationes faciunt, similiter et pharisaeorum; tui autem edunt et bibunt”.
###### 34
<span class=vrs>34</span>Quibus Iesus ait: “Numquid potestis convivas nuptiarum, dum cum illis est sponsus, facere ieiunare
###### 35
<span class=vrs>35</span>Venient autem dies; et cum ablatus fuerit ab illis sponsus, tunc ieiunabunt in illis diebus”.
###### 36
<span class=vrs>36</span>Dicebat autem et similitudinem ad illos: “Nemo abscindit commissuram a vestimento novo et immittit in vestimentum vetus; alioquin et novum rumpet, et veteri non conveniet commissura a novo.
###### 37
<span class=vrs>37</span>Et nemo mittit vinum novum in utres veteres; alioquin rumpet vinum novum utres et ipsum effundetur, et utres peribunt;
###### 38
<span class=vrs>38</span>sed vinum novum in utres novos mittendum est.
###### 39
<span class=vrs>39</span>Et nemo bibens vetus vult novum; dicit enim: “Vetus melius est!””.
***
