
# Evangelium secundum Matthaeum 8
***
###### 1
<span class=vrs>1</span>Cum autem descendisset de monte, secutae sunt eum turbae multae.
###### 2
<span class=vrs>2</span>Et ecce leprosus veniens adorabat eum dicens: “Domine, si vis, potes me mundare”.
###### 3
<span class=vrs>3</span>Et extendens manum, tetigit eum dicens: “Volo, mundare!”; et confestim mundata est lepra eius.
###### 4
<span class=vrs>4</span>Et ait illi Iesus: “Vide, nemini dixeris; sed vade, ostende te sacerdoti et offer munus, quod praecepit Moyses, in testimonium illis”.
###### 5
<span class=vrs>5</span>Cum autem introisset Capharnaum, accessit ad eum centurio rogans eum
###### 6
<span class=vrs>6</span>et dicens: “Domine, puer meus iacet in domo paralyticus et male torquetur”.
###### 7
<span class=vrs>7</span>Et ait illi: “Ego veniam et curabo eum”.
###### 8
<span class=vrs>8</span>Et respondens centurio ait: “Domine, non sum dignus, ut intres sub tectum meum, sed tantum dic verbo, et sanabitur puer meus.
###### 9
<span class=vrs>9</span>Nam et ego homo sum sub potestate, habens sub me milites, et dico huic: “Vade”, et vadit; et alii: “Veni”, et venit; et servo meo: “Fac hoc”, et facit”.
###### 10
<span class=vrs>10</span>Audiens autem Iesus, miratus est et sequentibus se dixit: “Amen dico vobis: Apud nullum inveni tantam fidem in Israel!
###### 11
<span class=vrs>11</span>Dico autem vobis quod multi ab oriente et occidente venient et recumbent cum Abraham et Isaac et Iacob in regno caelorum;
###### 12
<span class=vrs>12</span>filii autem regni eicientur in tenebras exteriores: ibi erit fletus et stridor dentium”.
###### 13
<span class=vrs>13</span>Et dixit Iesus centurioni: “Vade; sicut credidisti, fiat tibi”. Et sanatus est puer in hora illa.
###### 14
<span class=vrs>14</span>Et cum venisset Iesus in domum Petri, vidit socrum eius iacentem et febricitantem;
###### 15
<span class=vrs>15</span>et tetigit manum eius, et dimisit eam febris; et surrexit et ministrabat ei.
###### 16
<span class=vrs>16</span>Vespere autem facto, obtulerunt ei multos daemonia habentes; et eiciebat spiritus verbo et omnes male habentes curavit,
###### 17
<span class=vrs>17</span>ut adimpleretur, quod dictum est per Isaiam prophetam dicentem: “Ipse infirmitates nostras accepit et aegrotationes portavit”.
###### 18
<span class=vrs>18</span>Videns autem Iesus turbas multas circum se, iussit ire trans fretum.
###### 19
<span class=vrs>19</span>Et accedens unus scriba ait illi: “Magister, sequar te, quocumque ieris”.
###### 20
<span class=vrs>20</span>Et dicit ei Iesus: “Vulpes foveas habent, et volucres caeli tabernacula, Filius autem hominis non habet, ubi caput reclinet”.
###### 21
<span class=vrs>21</span>Alius autem de discipulis eius ait illi: “Domine, permitte me primum ire et sepelire patrem meum”.
###### 22
<span class=vrs>22</span>Iesus autem ait illi: “Sequere me et dimitte mortuos sepelire mortuos suos”.
###### 23
<span class=vrs>23</span>Et ascendente eo in naviculam, secuti sunt eum discipuli eius.
###### 24
<span class=vrs>24</span>Et ecce motus magnus factus est in mari, ita ut navicula operiretur fluctibus; ipse vero dormiebat.
###### 25
<span class=vrs>25</span>Et accesserunt et suscitaverunt eum dicentes: “Domine, salva nos, perimus!”.
###### 26
<span class=vrs>26</span>Et dicit eis: “Quid timidi estis, modicae fidei”. Tunc surgens increpavit ventis et mari, et facta est tranquillitas magna.
###### 27
<span class=vrs>27</span>Porro homines mirati sunt dicentes: “Qualis est hic, quia et venti et mare oboediunt ei”.
###### 28
<span class=vrs>28</span>Et cum venisset trans fretum in regionem Gadarenorum, occurrerunt ei duo habentes daemonia, de monumentis exeuntes, saevi nimis, ita ut nemo posset transire per viam illam.
###### 29
<span class=vrs>29</span>Et ecce clamaverunt dicentes: “Quid nobis et tibi, Fili Dei Venisti huc ante tempus torquere nos”.
###### 30
<span class=vrs>30</span>Erat autem longe ab illis grex porcorum multorum pascens.
###### 31
<span class=vrs>31</span>Daemones autem rogabant eum dicentes: “Si eicis nos, mitte nos in gregem porcorum”.
###### 32
<span class=vrs>32</span>Et ait illis: “Ite”. Et illi exeuntes abierunt in porcos; et ecce impetu abiit totus grex per praeceps in mare, et mortui sunt in aquis.
###### 33
<span class=vrs>33</span>Pastores autem fugerunt et venientes in civitatem nuntiaverunt omnia et de his, qui daemonia habuerant.
###### 34
<span class=vrs>34</span>Et ecce tota civitas exiit obviam Iesu, et viso eo rogabant, ut transiret a finibus eorum.
***
