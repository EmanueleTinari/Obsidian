
# Evangelium secundum Matthaeum 4
***
###### 1
<span class=vrs>1</span>Tunc Iesus ductus est in desertum a Spiritu, ut tentaretur a Diabolo.
###### 2
<span class=vrs>2</span>Et cum ieiunasset quadraginta diebus et quadraginta noctibus, postea esuriit.
###### 3
<span class=vrs>3</span>Et accedens tentator dixit ei: “Si Filius Dei es, dic, ut lapides isti panes fiant”.
###### 4
<span class=vrs>4</span>Qui respondens dixit: “Scriptum est: "Non in pane solo vivet homo, sed in omni verbo, quod procedit de ore Dei"”.
###### 5
<span class=vrs>5</span>Tunc assumit eum Diabolus in sanctam civitatem et statuit eum supra pinnaculum templi
###### 6
<span class=vrs>6</span>et dicit ei: “Si Filius Dei es, mitte te deorsum. Scriptum est enim: "Angelis suis mandabit de te, et in manibus tollent te, ne forte offendas ad lapidem pedem tuum"”.
###### 7
<span class=vrs>7</span>Ait illi Iesus: “Rursum scriptum est: "Non tentabis Dominum Deum tuum"”.
###### 8
<span class=vrs>8</span>Iterum assumit eum Diabolus in montem excelsum valde et ostendit ei omnia regna mundi et gloriam eorum
###### 9
<span class=vrs>9</span>et dicit illi: “Haec tibi omnia dabo, si cadens adoraveris me”.
###### 10
<span class=vrs>10</span>Tunc dicit ei Iesus: “Vade, Satanas! Scriptum est enim: "Dominum Deum tuum adorabis et illi soli servies"”.
###### 11
<span class=vrs>11</span>Tunc reliquit eum Diabolus, et ecce angeli accesserunt et ministrabant ei.
###### 12
<span class=vrs>12</span>Cum autem audisset quod Ioannes traditus esset, secessit in Galilaeam.
###### 13
<span class=vrs>13</span>Et relicta Nazareth, venit et habitavit in Capharnaum maritimam
###### 14
<span class=vrs>14</span>in finibus Zabulon et Nephthali, ut impleretur, quod dictum est per Isaiam prophetam dicentem:
###### 15
<span class=vrs>15</span>“Terra Zabulon et terra Nephthali, ad viam maris, trans Iordanem, Galilaea gentium;
###### 16
<span class=vrs>16</span>populus, qui sedebat in tenebris, lucem vidit magnam, et sedentibus in regione et umbra mortis lux orta est eis”.
###### 17
<span class=vrs>17</span>Exinde coepit Iesus praedicare et dicere: “Paenitentiam agite; appropinquavit enim regnum caelorum”.
###### 18
<span class=vrs>18</span>Ambulans autem iuxta mare Galilaeae, vidit duos fratres, Simonem, qui vocatur Petrus, et Andream fratrem eius, mittentes rete in mare; erant enim piscatores.
###### 19
<span class=vrs>19</span>Et ait illis: “Venite post me, et faciam vos piscatores hominum”.
###### 20
<span class=vrs>20</span>At illi continuo, relictis retibus, secuti sunt eum.
###### 21
<span class=vrs>21</span>Et procedens inde vidit alios duos fratres, Iacobum Zebedaei et Ioannem fratrem eius, in navi cum Zebedaeo patre eorum reficientes retia sua; et vocavit eos.
###### 22
<span class=vrs>22</span>Illi autem statim, relicta navi et patre suo, secuti sunt eum.
###### 23
<span class=vrs>23</span>Et circumibat Iesus totam Galilaeam, docens in synagogis eorum et praedicans evangelium regni et sanans omnem languorem et omnem infirmitatem in populo.
###### 24
<span class=vrs>24</span>Et abiit opinio eius in totam Syriam; et obtulerunt ei omnes male habentes, variis languoribus et tormentis comprehensos, et qui daemonia habebant, et lunaticos et paralyticos, et curavit eos.
###### 25
<span class=vrs>25</span>Et secutae sunt eum turbae multae de Galilaea et Decapoli et Hierosolymis et Iudaea et de trans Iordanem.
***
