
# Evangelium secundum Matthaeum 28
***
###### 1
<span class=vrs>1</span>Sero autem post sabbatum, cum illucesceret in primam sabbati, venit Maria Magdalene et altera Maria videre sepulcrum.
###### 2
<span class=vrs>2</span>Et ecce terrae motus factus est magnus: angelus enim Domini descendit de caelo et accedens revolvit lapidem et sedebat super eum.
###### 3
<span class=vrs>3</span>Erat autem aspectus eius sicut fulgur, et vestimentum eius candidum sicut nix.
###### 4
<span class=vrs>4</span>Prae timore autem eius exterriti sunt custodes et facti sunt velut mortui.
###### 5
<span class=vrs>5</span>Respondens autem angelus dixit mulieribus: “Nolite timere vos! Scio enim quod Iesum, qui crucifixus est, quaeritis.
###### 6
<span class=vrs>6</span>Non est hic: surrexit enim, sicut dixit. Venite, videte locum, ubi positus erat.
###### 7
<span class=vrs>7</span>Et cito euntes dicite discipulis eius: “Surrexit a mortuis et ecce praecedit vos in Galilaeam; ibi eum videbitis”. Ecce dixi vobis”.
###### 8
<span class=vrs>8</span>Et exeuntes cito de monumento cum timore et magno gaudio cucurrerunt nuntiare discipulis eius.
###### 9
<span class=vrs>9</span>Et ecce Iesus occurrit illis dicens: “Avete”. Illae autem accesserunt et tenuerunt pedes eius et adoraverunt eum.
###### 10
<span class=vrs>10</span>Tunc ait illis Iesus: “Nolite timere; ite, nuntiate fratribus meis, ut eant in Galilaeam et ibi me videbunt”.
###### 11
<span class=vrs>11</span>Quae cum abiissent, ecce quidam de custodia venerunt in civitatem et nuntiaverunt principibus sacerdotum omnia, quae facta fuerant.
###### 12
<span class=vrs>12</span>Et congregati cum senioribus, consilio accepto, pecuniam copiosam dederunt militibus
###### 13
<span class=vrs>13</span>dicentes: “Dicite: “Discipuli eius nocte venerunt et furati sunt eum, nobis dormientibus”.
###### 14
<span class=vrs>14</span>Et si hoc auditum fuerit a praeside, nos suadebimus ei et securos vos faciemus”.
###### 15
<span class=vrs>15</span>At illi, accepta pecunia, fecerunt, sicut erant docti. Et divulgatum est verbum istud apud Iudaeos usque in hodiernum diem.
###### 16
<span class=vrs>16</span>Undecim autem discipuli abierunt in Galilaeam, in montem ubi constituerat illis Iesus,
###### 17
<span class=vrs>17</span>et videntes eum adoraverunt; quidam autem dubitaverunt.
###### 18
<span class=vrs>18</span>Et accedens Iesus locutus est eis dicens: “Data est mihi omnis potestas in caelo et in terra.
###### 19
<span class=vrs>19</span>Euntes ergo docete omnes gentes, baptizantes eos in nomine Patris et Filii et Spiritus Sancti,
###### 20
<span class=vrs>20</span>docentes eos servare omnia, quaecumque mandavi vobis. Et ecce ego vobiscum sum omnibus diebus usque ad consummationem saeculi”.
***
