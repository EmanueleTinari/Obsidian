
# Evangelium secundum Lucam 19
***
###### 1
<span class=vrs>1</span>Et ingressus perambulabat Iericho.
###### 2
<span class=vrs>2</span>Et ecce vir nomine Zacchaeus, et hic erat princeps publicanorum et ipse dives.
###### 3
<span class=vrs>3</span>Et quaerebat videre Iesum, quis esset, et non poterat prae turba, quia statura pusillus erat.
###### 4
<span class=vrs>4</span>Et praecurrens ascendit in arborem sycomorum, ut videret illum, quia inde erat transiturus.
###### 5
<span class=vrs>5</span>Et cum venisset ad locum, suspiciens Iesus dixit ad eum: “Zacchaee, festinans descende, nam hodie in domo tua oportet me manere”.
###### 6
<span class=vrs>6</span>Et festinans descendit et excepit illum gaudens.
###### 7
<span class=vrs>7</span>Et cum viderent, omnes murmurabant dicentes: “Ad hominem peccatorem divertit!”.
###### 8
<span class=vrs>8</span>Stans autem Zacchaeus dixit ad Dominum: “Ecce dimidium bonorum meorum, Domine, do pauperibus et, si quid aliquem defraudavi, reddo quadruplum”.
###### 9
<span class=vrs>9</span>Ait autem Iesus ad eum: “Hodie salus domui huic facta est, eo quod et ipse filius sit Abrahae;
###### 10
<span class=vrs>10</span>venit enim Filius hominis quaerere et salvum facere, quod perierat”.
###### 11
<span class=vrs>11</span>Haec autem illis audientibus, adiciens dixit parabolam, eo quod esset prope Ierusalem, et illi existimarent quod confestim regnum Dei manifestaretur.
###### 12
<span class=vrs>12</span>Dixit ergo: “Homo quidam nobilis abiit in regionem longinquam accipere sibi regnum et reverti.
###### 13
<span class=vrs>13</span>Vocatis autem decem servis suis, dedit illis decem minas et ait ad illos: “Negotiamini, dum venio”.
###### 14
<span class=vrs>14</span>Cives autem eius oderant illum et miserunt legationem post illum dicentes: “Nolumus hunc regnare super nos!”.
###### 15
<span class=vrs>15</span>Et factum est ut rediret, accepto regno, et iussit ad se vocari servos illos, quibus dedit pecuniam, ut sciret quantum negotiati essent.
###### 16
<span class=vrs>16</span>Venit autem primus dicens: “Domine, mina tua decem minas acquisivit”.
###### 17
<span class=vrs>17</span>Et ait illi: “Euge, bone serve; quia in modico fidelis fuisti, esto potestatem habens supra decem civitates”.
###### 18
<span class=vrs>18</span>Et alter venit dicens: “Mina tua, domine, fecit quinque minas”.
###### 19
<span class=vrs>19</span>Et huic ait: “Et tu esto supra quinque civitates”.
###### 20
<span class=vrs>20</span>Et alter venit dicens: “Domine, ecce mina tua, quam habui repositam in sudario;
###### 21
<span class=vrs>21</span>timui enim te, quia homo austerus es: tollis, quod non posuisti, et metis, quod non seminasti”.
###### 22
<span class=vrs>22</span>Dicit ei: “De ore tuo te iudico, serve nequam! Sciebas quod ego austerus homo sum, tollens quod non posui et metens quod non seminavi
###### 23
<span class=vrs>23</span>Et quare non dedisti pecuniam meam ad mensam Et ego veniens cum usuris utique exegissem illud”.
###### 24
<span class=vrs>24</span>Et adstantibus dixit: “Auferte ab illo minam et date illi, qui decem minas habet”.
###### 25
<span class=vrs>25</span>Et dixerunt ei: “Domine, habet decem minas!”.
###### 26
<span class=vrs>26</span>Dico vobis: “Omni habenti dabitur; ab eo autem, qui non habet, et, quod habet, auferetur.
###### 27
<span class=vrs>27</span>Verumtamen inimicos meos illos, qui noluerunt me regnare super se, adducite huc et interficite ante me!”.
###### 28
<span class=vrs>28</span>Et his dictis, praecedebat ascendens Hierosolymam.
###### 29
<span class=vrs>29</span>Et factum est, cum appropinquasset ad Bethfage et Bethaniam, ad montem, qui vocatur Oliveti, misit duos discipulos
###### 30
<span class=vrs>30</span>dicens: “Ite in castellum, quod contra est, in quod introeuntes invenietis pullum asinae alligatum, cui nemo umquam hominum sedit; solvite illum et adducite.
###### 31
<span class=vrs>31</span>Et si quis vos interrogaverit: “Quare solvitis”, sic dicetis: “Dominus eum necessarium habet””.
###### 32
<span class=vrs>32</span>Abierunt autem, qui missi erant, et invenerunt, sicut dixit illis.
###### 33
<span class=vrs>33</span>Solventibus autem illis pullum, dixerunt domini eius ad illos: “Quid solvitis pullum”.
###### 34
<span class=vrs>34</span>At illi dixerunt: “Dominus eum necessarium habet”.
###### 35
<span class=vrs>35</span>Et duxerunt illum ad Iesum; et iactantes vestimenta sua supra pullum, imposuerunt Iesum.
###### 36
<span class=vrs>36</span>Eunte autem illo, substernebant vestimenta sua in via.
###### 37
<span class=vrs>37</span>Et cum appropinquaret iam ad descensum montis Oliveti, coeperunt omnis multitudo discipulorum gaudentes laudare Deum voce magna super omnibus, quas viderant, virtutibus
###### 38
<span class=vrs>38</span>dicentes: “Benedictus, qui venit rex in nomine Domini! Pax in caelo, et gloria in excelsis!”.
###### 39
<span class=vrs>39</span>Et quidam pharisaeorum de turbis dixerunt ad illum: “Magister, increpa discipulos tuos!”.
###### 40
<span class=vrs>40</span>Et respondens dixit: “Dico vobis: Si hi tacuerint, lapides clamabunt!”.
###### 41
<span class=vrs>41</span>Et ut appropinquavit, videns civitatem flevit super illam
###### 42
<span class=vrs>42</span>dicens: “Si cognovisses et tu in hac die, quae ad pacem tibi! Nunc autem abscondita sunt ab oculis tuis.
###### 43
<span class=vrs>43</span>Quia venient dies in te, et circumdabunt te inimici tui vallo et obsidebunt te et coangustabunt te undique
###### 44
<span class=vrs>44</span>et ad terram prosternent te et filios tuos, qui in te sunt, et non relinquent in te lapidem super lapidem, eo quod non cognoveris tempus visitationis tuae”.
###### 45
<span class=vrs>45</span>Et ingressus in templum, coepit eicere vendentes
###### 46
<span class=vrs>46</span>dicens illis: “Scriptum est: “Et erit domus mea domus orationis”. Vos autem fecistis illam speluncam latronum”.
###### 47
<span class=vrs>47</span>Et erat docens cotidie in templo. Principes autem sacerdotum et scribae et principes plebis quaerebant illum perdere
###### 48
<span class=vrs>48</span>et non inveniebant quid facerent; omnis enim populus suspensus erat audiens illum.
***
