EVANGELIUM SECUNDUM MARCUM



# Marcus 1



***



###### v1
Initium evangelii Iesu Christi Filii Dei.

###### v2
Sicut scriptum est in Isaia propheta: “Ecce mitto angelum meum ante faciem tuam, qui praeparabit viam tuam;

###### v3
vox clamantis in deserto: “Parate viam Domini, rectas facite semitas eius” ”,

###### v4
fuit Ioannes Baptista in deserto praedicans baptismum paenitentiae in remissionem peccatorum.

###### v5
Et egrediebatur ad illum omnis Iudaeae regio et Hierosolymitae universi et baptizabantur ab illo in Iordane flumine confitentes peccata sua.

###### v6
Et erat Ioannes vestitus pilis cameli, et zona pellicea circa lumbos eius, et locustas et mel silvestre edebat.

###### v7
Et praedicabat dicens: “Venit fortior me post me, cuius non sum dignus procumbens solvere corrigiam calceamentorum eius.

###### v8
Ego baptizavi vos aqua; ille vero baptizabit vos in Spiritu Sancto”.

###### v9
Et factum est in diebus illis, venit Iesus a Nazareth Galilaeae et baptizatus est in Iordane ab Ioanne.

###### v10
Et statim ascendens de aqua vidit apertos caelos et Spiritum tamquam columbam descendentem in ipsum;

###### v11
et vox facta est de caelis: “Tu es Filius meus dilectus; in te complacui”.

###### v12
Et statim Spiritus expellit eum in desertum.

###### v13
Et erat in deserto quadraginta diebus et tentabatur a Satana; eratque cum bestiis, et angeli ministrabant illi.

###### v14
Postquam autem traditus est Ioannes, venit Iesus in Galilaeam praedicans evangelium Dei

###### v15
et dicens: “Impletum est tempus, et appropinquavit regnum Dei; paenitemini et credite evangelio”.

###### v16
Et praeteriens secus mare Galilaeae vidit Simonem et Andream fratrem Simonis mittentes in mare; erant enim piscatores.

###### v17
Et dixit eis Iesus: “Venite post me, et faciam vos fieri piscatores hominum”.

###### v18
Et protinus, relictis retibus, secuti sunt eum.

###### v19
Et progressus pusillum vidit Iacobum Zebedaei et Ioannem fratrem eius, et ipsos in navi componentes retia,

###### v20
et statim vocavit illos. Et, relicto patre suo Zebedaeo in navi cum mercennariis, abierunt post eum.

###### v21
Et ingrediuntur Capharnaum. Et statim sabbatis ingressus synagogam docebat.

###### v22
Et stupebant super doctrina eius: erat enim docens eos quasi potestatem habens et non sicut scribae.

###### v23
Et statim erat in synagoga eorum homo in spiritu immundo; et exclamavit

###### v24
dicens: “Quid nobis et tibi, Iesu Nazarene? Venisti perdere nos? Scio qui sis: Sanctus Dei”.

###### v25
Et comminatus est ei Iesus dicens: “Obmutesce et exi de homine!”.

###### v26
Et discerpens eum spiritus immundus et exclamans voce magna exivit ab eo.

###### v27
Et mirati sunt omnes, ita ut conquirerent inter se dicentes: “Quidnam est hoc? Doctrina nova cum potestate; et spiritibus immundis imperat, et oboediunt ei”.

###### v28
Et processit rumor eius statim ubique in omnem regionem Galilaeae.

###### v29
Et protinus egredientes de synagoga venerunt in domum Simonis et Andreae cum Iacobo et Ioanne.

###### v30
Socrus autem Simonis decumbebat febricitans; et statim dicunt ei de illa.

###### v31
Et accedens elevavit eam apprehensa manu; et dimisit eam febris, et ministrabat eis.

###### v32
Vespere autem facto, cum occidisset sol, afferebant ad eum omnes male habentes et daemonia habentes;

###### v33
et erat omnis civitas congregata ad ianuam.

###### v34
Et curavit multos, qui vexabantur variis languoribus, et daemonia multa eiecit et non sinebat loqui daemonia, quoniam sciebant eum.

###### v35
Et diluculo valde mane surgens egressus est et abiit in desertum locum ibique orabat.

###### v36
Et persecutus est eum Simon et qui cum illo erant;

###### v37
et cum invenissent eum, dixerunt ei: “Omnes quaerunt te!”.

###### v38
Et ait illis: “Eamus alibi in proximos vicos, ut et ibi praedicem: ad hoc enim veni”.

###### v39
Et venit praedicans in synagogis eorum per omnem Galilaeam et daemonia eiciens.

###### v40
Et venit ad eum leprosus deprecans eum et genu flectens et dicens ei: “Si vis, potes me mundare”.

###### v41
Et misertus extendens manum suam tetigit eum et ait illi: “Volo, mundare!”;

###### v42
et statim discessit ab eo lepra, et mundatus est.

###### v43
Et infremuit in eum statimque eiecit illum

###### v44
et dicit ei: “Vide, nemini quidquam dixeris; sed vade, ostende te sacerdoti et offer pro emundatione tua, quae praecepit Moyses, in testimonium illis”.

###### v45
At ille egressus coepit praedicare multum et diffamare sermonem, ita ut iam non posset manifesto in civitatem introire, sed foris in desertis locis erat; et conveniebant ad eum undique.




# Marcus 2



***



###### v1
Et iterum intravit Capharnaum post dies, et auditum est quod in domo esset.

###### v2
Et convenerunt multi, ita ut non amplius caperentur neque ad ianuam, et loquebatur eis verbum.

###### v3
Et veniunt ferentes ad eum paralyticum, qui a quattuor portabatur.

###### v4
Et cum non possent offerre eum illi prae turba, nudaverunt tectum, ubi erat, et perfodientes summittunt grabatum, in quo paralyticus iacebat.

###### v5
Cum vidisset autem Iesus fidem illorum, ait paralytico: “Fili, dimittuntur peccata tua”.

###### v6
Erant autem illic quidam de scribis sedentes et cogitantes in cordibus suis:

###### v7
“ Quid hic sic loquitur? Blasphemat! Quis potest dimittere peccata nisi solus Deus?”.

###### v8
Quo statim cognito Iesus spiritu suo quia sic cogitarent intra se, dicit illis: “Quid ista cogitatis in cordibus vestris?

###### v9
Quid est facilius, dicere paralytico: “Dimittuntur peccata tua”, an dicere: “Surge et tolle grabatum tuum et ambula”?

###### v10
Ut autem sciatis quia potestatem habet Filius hominis interra dimittendi peccata — ait paralytico - :

###### v11
Tibi dico: Surge, tolle grabatum tuum et vade in domum tuam”.

###### v12
Et surrexit et protinus sublato grabato abiit coram omnibus, ita ut admirarentur omnes et glorificarent Deum dicentes: “Numquam sic vidimus!”.

###### v13
Et egressus est rursus ad mare; omnisque turba veniebat ad eum, et docebat eos.

###### v14
Et cum praeteriret, vidit Levin Alphaei sedentem ad teloneum et ait illi: “Sequere me”. Et surgens secutus est eum.

###### v15
Et factum est, cum accumberet in domo illius, et multi publicani et peccatores simul discumbebant cum Iesu et discipulis eius; erant enim multi et sequebantur eum.

###### v16
Et scribae pharisaeorum, videntes quia manducaret cum peccatoribus et publicanis, dicebant discipulis eius: “Quare cum publicanis et peccatoribus manducat?”.

###### v17
Et Iesus hoc audito ait illis: “Non necesse habent sani medicum, sed qui male habent; non veni vocare iustos sed peccatores”.

###### v18
Et erant discipuli Ioannis et pharisaei ieiunantes. Et veniunt et dicunt illi: “Cur discipuli Ioannis et discipuli pharisaeorum ieiunant, tui autem discipuli non ieiunant?”.

###### v19
Et ait illis Iesus: “Numquid possunt convivae nuptiarum, quamdiu sponsus cum illis est, ieiunare? Quanto tempore habent secum sponsum, non possunt ieiunare;

###### v20
venient autem dies, cum auferetur ab eis sponsus, et tunc ieiunabunt in illa die.

###### v21
Nemo assumentum panni rudis assuit vestimento veteri; alioquin supplementum aufert aliquid ab eo, novum a veteri, et peior scissura fit.

###### v22
Et nemo mittit vinum novellum in utres veteres, alioquin dirumpet vinum utres et vinum perit et utres; sed vinum novum in utres novos”.

###### v23
Et factum est, cum ipse sabbatis ambularet per sata, discipuli eius coeperunt praegredi vellentes spicas.

###### v24
Pharisaei autem dicebant ei: “Ecce, quid faciunt sabbatis, quod non licet?”.

###### v25
Et ait illis: “Numquam legistis quid fecerit David, quando necessitatem habuit et esuriit ipse et qui cum eo erant?

###### v26
Quomodo introivit in domum Dei sub Abiathar principe sacerdotum et panes propositionis manducavit, quos non licet manducare nisi sacerdotibus, et dedit etiam eis, qui cum eo erant?”.

###### v27
Et dicebat eis: “Sabbatum propter hominem factum est, et non homo propter sabbatum;

###### v28
itaque dominus est Filius hominis etiam sabbati”.




# Marcus 3



***



###### v1
Et introivit iterum in synagogam. Et erat ibi homo habens manum aridam;

###### v2
et observabant eum, si sabbatis curaret illum, ut accusarent eum.

###### v3
Et ait homini habenti manum aridam: “Surge in medium”.

###### v4
Et dicit eis: “Licet sabbatis bene facere an male? Animam salvam facere an perdere?”. At illi tacebant.

###### v5
Et circumspiciens eos cum ira, contristatus super caecitate cordis eorum, dicit homini: “Extende manum”. Et extendit, et restituta est manus eius.

###### v6
Et exeuntes pharisaei statim cum herodianis consilium faciebant adversus eum quomodo eum perderent.

###### v7
Et Iesus cum discipulis suis secessit ad mare. Et multa turba a Galilaea secuta est et a Iudaea

###### v8
et ab Hierosolymis et ab Idumaea; et, qui trans Iordanem et circa Tyrum et Sidonem, multitudo magna, audientes, quae faciebat, venerunt ad eum.

###### v9
Et dixit discipulis suis, ut navicula sibi praesto esset propter turbam, ne comprimerent eum.

###### v10
Multos enim sanavit, ita ut irruerent in eum, ut illum tangerent, quotquot habebant plagas.

###### v11
Et spiritus immundi, cum illum videbant, procidebant ei et clamabant dicentes: “Tu es Filius Dei!”.

###### v12
Et vehementer comminabatur eis, ne manifestarent illum.

###### v13
Et ascendit in montem et vocat ad se, quos voluit ipse, et venerunt ad eum.

###### v14
Et fecit Duodecim, ut essent cum illo, et ut mitteret eos praedicare

###### v15
habentes potestatem eiciendi daemonia:

###### v16
et imposuit Simoni nomen Petrum;

###### v17
et Iacobum Zebedaei et Ioannem fratrem Iacobi, et imposuit eis nomina Boanerges, quod est Filii tonitrui;

###### v18
et Andream et Philippum et Bartholomaeum et Matthaeum et Thomam et Iacobum Alphaei et Thaddaeum et Simonem Chananaeum

###### v19
et Iudam Iscarioth, qui et tradidit illum.

###### v20
Et venit ad domum; et convenit iterum turba, ita ut non possent neque panem manducare.

###### v21
Et cum audissent sui, exierunt tenere eum; dicebant enim: “In furorem versus est”.

###### v22
Et scribae, qui ab Hierosolymis descenderant, dicebant: “Beelzebul habet” et: “In principe daemonum eicit daemonia”.

###### v23
Et convocatis eis, in parabolis dicebat illis: “Quomodo potest Satanas Satanam eicere?

###### v24
Et si regnum in se dividatur, non potest stare regnum illud;

###### v25
et si domus in semetipsam dispertiatur, non poterit domus illa stare.

###### v26
Et si Satanas consurrexit in semetipsum et dispertitus est, non potest stare, sed finem habet.

###### v27
Nemo autem potest in domum fortis ingressus vasa eius diripere, nisi prius fortem alliget; et tunc domum eius diripiet.

###### v28
Amen dico vobis: Omnia dimittentur filiis hominum peccata et blasphemiae, quibus blasphemaverint;

###### v29
qui autem blasphemaverit in Spiritum Sanctum, non habet remissionem in aeternum, sed reus est aeterni delicti”.

###### v30
Quoniam dicebant: “Spiritum immundum habet”.

###### v31
Et venit mater eius et fratres eius, et foris stantes miserunt ad eum vocantes eum.

###### v32
Et sedebat circa eum turba, et dicunt ei: “Ecce mater tua et fratres tui et sorores tuae foris quaerunt te”.

###### v33
Et respondens eis ait: “Quae est mater mea et fratres mei?”.

###### v34
Et circumspiciens eos, qui in circuitu eius sedebant, ait: “Ecce mater mea et fratres mei.

###### v35
Qui enim fecerit voluntatem Dei, hic frater meus et soror mea et mater est”.




# Marcus 4



***



###### v1
Et iterum coepit docere ad mare. Et congregatur ad eum turba plurima, ita ut in navem ascendens sederet in mari, et omnis turba circa mare super terram erant.

###### v2
Et docebat eos in parabolis multa et dicebat illis in doctrina sua:

###### v3
“ Audite. Ecce exiit seminans ad seminandum.

###### v4
Et factum est, dum seminat, aliud cecidit circa viam, et venerunt volucres et comederunt illud.

###### v5
Aliud cecidit super petrosa, ubi non habebat terram multam, et statim exortum est, quoniam non habebat altitudinem terrae;

###### v6
et quando exortus est sol, exaestuavit et, eo quod non haberet radicem, exaruit.

###### v7
Et aliud cecidit in spinas, et ascenderunt spinae et suffocaverunt illud, et fructum non dedit.

###### v8
Et alia ceciderunt in terram bonam et dabant fructum: ascendebant et crescebant et afferebant unum triginta et unum sexaginta et unum centum”.

###### v9
Et dicebat: “Qui habet aures audiendi, audiat”.

###### v10
Et cum esset singularis, interrogaverunt eum hi, qui circa eum erant cum Duodecim, parabolas.

###### v11
Et dicebat eis: “Vobis datum est mysterium regni Dei; illis autem, qui foris sunt, in parabolis omnia fiunt,

###### v12
ut videntes videant et non videant,
et audientes audiant et non intellegant,
ne quando convertantur,
et dimittatur eis”.

###### v13
Et ait illis: “Nescitis parabolam hanc, et quomodo omnes parabolas cognoscetis?

###### v14
Qui seminat, verbum seminat.

###### v15
Hi autem sunt, qui circa viam, ubi seminatur verbum: et cum audierint, confestim venit Satanas et aufert verbum, quod seminatum est in eos.

###### v16
Et hi sunt, qui super petrosa seminantur: qui cum audierint verbum, statim cum gaudio accipiunt illud

###### v17
et non habent radicem in se, sed temporales sunt; deinde orta tribulatione vel persecutione propter verbum, confestim scandalizantur.

###### v18
Et alii sunt, qui in spinis seminantur: hi sunt, qui verbum audierunt,

###### v19
et aerumnae saeculi et deceptio divitiarum et circa reliqua concupiscentiae introeuntes suffocant verbum, et sine fructu efficitur.

###### v20
Et hi sunt, qui super terram bonam seminati sunt: qui audiunt verbum et suscipiunt et fructificant unum triginta et unum sexaginta et unum centum”.

###### v21
Et dicebat illis: “Numquid venit lucerna, ut sub modio ponatur aut sub lecto? Nonne ut super candelabrum ponatur?

###### v22
Non enim est aliquid absconditum, nisi ut manifestetur, nec factum est occultum, nisi ut in palam veniat.

###### v23
Si quis habet aures audiendi, audiat”.

###### v24
Et dicebat illis: “Videte quid audiatis. In qua mensura mensi fueritis, remetietur vobis et adicietur vobis.

###### v25
Qui enim habet, dabitur illi; et, qui non habet, etiam quod habet, auferetur ab illo”.

###### v26
Et dicebat: “Sic est regnum Dei, quemadmodum si homo iaciat sementem in terram

###### v27
et dormiat et exsurgat nocte ac die, et semen germinet et increscat, dum nescit ille.

###### v28
Ultro terra fructificat primum herbam, deinde spicam, deinde plenum frumentum in spica.

###### v29
Et cum se produxerit fructus, statim mittit falcem, quoniam adest messis”.

###### v30
Et dicebat: “Quomodo assimilabimus regnum Dei aut in qua parabola ponemus illud?

###### v31
Sicut granum sinapis, quod cum seminatum fuerit in terra, minus est omnibus seminibus, quae sunt in terra;

###### v32
et cum seminatum fuerit, ascendit et fit maius omnibus holeribus et facit ramos magnos, ita ut possint sub umbra eius aves caeli habitare”.

###### v33
Et talibus multis parabolis loquebatur eis verbum, prout poterant audire;

###### v34
sine parabola autem non loquebatur eis. Seorsum autem discipulis suis disserebat omnia.

###### v35
Et ait illis illa die, cum sero esset factum: “Transeamus contra”.

###### v36
Et dimittentes turbam, assumunt eum, ut erat in navi; et aliae naves erant cum illo.

###### v37
Et exoritur procella magna venti, et fluctus se mittebant in navem, ita ut iam impleretur navis.

###### v38
Et erat ipse in puppi supra cervical dormiens; et excitant eum et dicunt ei: “Magister, non ad te pertinet quia perimus?”.

###### v39
Et exsurgens comminatus est vento et dixit mari: “Tace, obmutesce!”. Et cessavit ventus, et facta est tranquillitas magna.

###### v40
Et ait illis: “Quid timidi estis? Necdum habetis fidem?”.

###### v41
Et timuerunt magno timore et dicebant ad alterutrum: “Quis putas est iste, quia et ventus et mare oboediunt ei?”.




# Marcus 5



***



###### v1
Et venerunt trans fretum maris in regionem Gerasenorum.

###### v2
Et exeunte eo de navi, statim occurrit ei de monumentis homo in spiritu immundo,

###### v3
qui domicilium habebat in monumentis; et neque catenis iam quisquam eum poterat ligare,

###### v4
quoniam saepe compedibus et catenis vinctus dirupisset catenas et compedes comminuisset, et nemo poterat eum domare;

###### v5
et semper nocte ac die in monumentis et in montibus erat clamans et concidens se lapidibus.

###### v6
Et videns Iesum a longe cucurrit et adoravit eum

###### v7
et clamans voce magna dicit: “Quid mihi et tibi, Iesu, fili Dei Altissimi? Adiuro te per Deum, ne me torqueas”.

###### v8
Dicebat enim illi: “Exi, spiritus immunde, ab homine”.

###### v9
Et interrogabat eum: “Quod tibi nomen est?”. Et dicit ei: “Legio nomen mihi est, quia multi sumus”.

###### v10
Et deprecabatur eum multum, ne se expelleret extra regionem.

###### v11
Erat autem ibi circa montem grex porcorum magnus pascens;

###### v12
et deprecati sunt eum dicentes: “Mitte nos in porcos, ut in eos introeamus”.

###### v13
Et concessit eis. Et exeuntes spiritus immundi introierunt in porcos. Et magno impetu grex ruit per praecipitium in mare, ad duo milia, et suffocabantur in mari.

###### v14
Qui autem pascebant eos, fugerunt et nuntiaverunt in civitatem et in agros; et egressi sunt videre quid esset facti.

###### v15
Et veniunt ad Iesum; et vident illum, qui a daemonio vexabatur, sedentem, vestitum et sanae mentis, eum qui legionem habuerat, et timuerunt.

###### v16
Et qui viderant, narraverunt illis qualiter factum esset ei, qui daemonium habuerat, et de porcis.

###### v17
Et rogare eum coeperunt, ut discederet a finibus eorum.

###### v18
Cumque ascenderet navem, qui daemonio vexatus fuerat, deprecabatur eum, ut esset cum illo.

###### v19
Et non admisit eum, sed ait illi: “Vade in domum tuam ad tuos et annuntia illis quanta tibi Dominus fecerit et misertus sit tui”.

###### v20
Et abiit et coepit praedicare in Decapoli quanta sibi fecisset Iesus, et omnes mirabantur.

###### v21
Et cum transcendisset Iesus in navi rursus trans fretum, convenit turba multa ad illum, et erat circa mare.

###### v22
Et venit quidam de archisynagogis nomine Iairus et videns eum procidit ad pedes eius

###### v23
et deprecatur eum multum dicens: “Filiola mea in extremis est; veni, impone manus super eam, ut salva sit et vivat”.

###### v24
Et abiit cum illo. Et sequebatur eum turba multa et comprimebant illum.

###### v25
Et mulier, quae erat in profluvio sanguinis annis duodecim

###### v26
et fuerat multa perpessa a compluribus medicis et erogaverat omnia sua nec quidquam profecerat, sed magis deterius habebat,

###### v27
cum audisset de Iesu, venit in turba retro et tetigit vestimentum eius;

###### v28
dicebat enim: “Si vel vestimenta eius tetigero, salva ero”.

###### v29
Et confestim siccatus est fons sanguinis eius, et sensit corpore quod sanata esset a plaga.

###### v30
Et statim Iesus cognoscens in semetipso virtutem, quae exierat de eo, conversus ad turbam aiebat: “Quis tetigit vestimenta mea?”.

###### v31
Et dicebant ei discipuli sui: “Vides turbam comprimentem te et dicis: “Quis me tetigit?” ”.

###### v32
Et circumspiciebat videre eam, quae hoc fecerat.

###### v33
Mulier autem timens et tremens, sciens quod factum esset in se, venit et procidit ante eum et dixit ei omnem veritatem.

###### v34
Ille autem dixit ei: “Filia, fides tua te salvam fecit. Vade in pace et esto sana a plaga tua”.

###### v35
Adhuc eo loquente, veniunt ab archisynagogo dicentes: “Filia tua mortua est; quid ultra vexas magistrum?”.

###### v36
Iesus autem, verbo, quod dicebatur, audito, ait archisynagogo: “Noli timere; tantummodo crede!”.

###### v37
Et non admisit quemquam sequi se nisi Petrum et Iacobum et Ioannem fratrem Iacobi.

###### v38
Et veniunt ad domum archisynagogi; et videt tumultum et flentes et eiulantes multum,

###### v39
et ingressus ait eis: “Quid turbamini et ploratis? Puella non est mortua, sed dormit”.

###### v40
Et irridebant eum. Ipse vero, eiectis omnibus, assumit patrem puellae et matrem et, qui secum erant, et ingreditur, ubi erat puella;

###### v41
et tenens manum puellae ait illi: “Talitha, qum!” — quod est interpretatum: “Puella, tibi dico: Surge!” - .

###### v42
Et confestim surrexit puella et ambulabat; erat enim annorum duodecim. Et obstupuerunt continuo stupore magno.

###### v43
Et praecepit illis vehementer, ut nemo id sciret, et dixit dari illi manducare.




# Marcus 6



***



###### v1
Et egressus est inde et venit in patriam suam, et sequuntur illum discipuli sui.

###### v2
Et facto sabbato, coepit in synagoga docere; et multi audientes admirabantur dicentes: “Unde huic haec, et quae est sapientia, quae data est illi, et virtutes tales, quae per manus eius efficiuntur?

###### v3
Nonne iste est faber, filius Mariae et frater Iacobi et Iosetis et Iudae et Simonis? Et nonne sorores eius hic nobiscum sunt?”. Et scandalizabantur in illo.

###### v4
Et dicebat eis Iesus: “Non est propheta sine honore nisi in patria sua et in cognatione sua et in domo sua”.

###### v5
Et non poterat ibi virtutem ullam facere, nisi paucos infirmos impositis manibus curavit;

###### v6
et mirabatur propter incredulitatem eorum.
Et circumibat castella in circuitu docens.

###### v7
Et convocat Duodecim et coepit eos mittere binos et dabat illis potestatem in spiritus immundos;

###### v8
et praecepit eis, ne quid tollerent in via nisi virgam tantum: non panem, non peram neque in zona aes,

###### v9
sed ut calcearentur sandaliis et ne induerentur duabus tunicis.

###### v10
Et dicebat eis: “Quocumque introieritis in domum, illic manete, donec exeatis inde.

###### v11
Et quicumque locus non receperit vos nec audierint vos, exeuntes inde excutite pulverem de pedibus vestris in testimonium illis”.

###### v12
Et exeuntes praedicaverunt, ut paenitentiam agerent;

###### v13
et daemonia multa eiciebant et ungebant oleo multos aegrotos et sanabant.

###### v14
Et audivit Herodes rex; manifestum enim factum est nomen eius. Et dicebant: “Ioannes Baptista resurrexit a mortuis, et propterea inoperantur virtutes in illo”.

###### v15
Alii autem dicebant: “Elias est”. Alii vero dicebant: “Propheta est, quasi unus ex prophetis”.

###### v16
Quo audito, Herodes aiebat: “Quem ego decollavi Ioannem, hic resurrexit!”.

###### v17
Ipse enim Herodes misit ac tenuit Ioannem et vinxit eum in carcere propter Herodiadem uxorem Philippi fratris sui, quia duxerat eam.

###### v18
Dicebat enim Ioannes Herodi: “Non licet tibi habere uxorem fratris tui”.

###### v19
Herodias autem insidiabatur illi et volebat occidere eum nec poterat:

###### v20
Herodes enim metuebat Ioannem, sciens eum virum iustum et sanctum, et custodiebat eum, et, audito eo, multum haesitabat et libenter eum audiebat.

###### v21
Et cum dies opportunus accidisset, quo Herodes natali suo cenam fecit principibus suis et tribunis et primis Galilaeae,

###### v22
cumque introisset filia ipsius Herodiadis et saltasset, placuit Herodi simulque recumbentibus. Rex ait puellae: “Pete a me, quod vis, et dabo tibi”.

###### v23
Et iuravit illi multum: “Quidquid petieris a me, dabo tibi, usque ad dimidium regni mei”.

###### v24
Quae cum exisset, dixit matri suae: “Quid petam?”. At illa dixit: “Caput Ioannis Baptistae”.

###### v25
Cumque introisset statim cum festinatione ad regem, petivit dicens: “Volo ut protinus des mihi in disco caput Ioannis Baptistae”.

###### v26
Et contristatus rex, propter iusiurandum et propter recumbentes noluit eam decipere;

###### v27
et statim misso spiculatore rex praecepit afferri caput eius. Et abiens decollavit eum in carcere

###### v28
et attulit caput eius in disco; et dedit illud puellae, et puella dedit illud matri suae.

###### v29
Quo audito, discipuli eius venerunt et tulerunt corpus eius et posuerunt illud in monumento.

###### v30
Et convenientes apostoli ad Iesum renuntiaverunt illi omnia, quae egerant et docuerant.

###### v31
Et ait illis: “Venite vos ipsi seorsum in desertum locum et requiescite pusillum”. Erant enim, qui veniebant et redibant, multi, et nec manducandi spatium habebant.

###### v32
Et abierunt in navi in desertum locum seorsum.

###### v33
Et viderunt eos abeuntes et cognoverunt multi; et pedestre de omnibus civitatibus concurrerunt illuc et praevenerunt eos.

###### v34
Et exiens vidit multam turbam et misertus est super eos, quia erant sicut oves non habentes pastorem, et coepit docere illos multa.

###### v35
Et cum iam hora multa facta esset, accesserunt discipuli eius dicentes: “Desertus est locus hic, et hora iam est multa;

###### v36
dimitte illos, ut euntes in villas et vicos in circuitu emant sibi, quod manducent”.

###### v37
Respondens autem ait illis: “Date illis vos manducare”. Et dicunt ei: “Euntes emamus denariis ducentis panes et dabimus eis manducare?”.

###### v38
Et dicit eis: “Quot panes habetis? Ite, videte”. Et cum cognovissent, dicunt: “Quinque et duos pisces”.

###### v39
Et praecepit illis, ut accumbere facerent omnes secundum contubernia super viride fenum.

###### v40
Et discubuerunt secundum areas per centenos et per quinquagenos.

###### v41
Et acceptis quinque panibus et duobus piscibus, intuens in caelum benedixit et fregit panes et dabat discipulis suis, ut ponerent ante eos; et duos pisces divisit omnibus.

###### v42
Et manducaverunt omnes et saturati sunt;

###### v43
et sustulerunt fragmenta duodecim cophinos plenos, et de piscibus.

###### v44
Et erant, qui manducaverunt panes, quinque milia virorum.

###### v45
Et statim coegit discipulos suos ascendere navem, ut praecederent trans fretum ad Bethsaidam, dum ipse dimitteret populum.

###### v46
Et cum dimisisset eos, abiit in montem orare.

###### v47
Et cum sero factum esset, erat navis in medio mari, et ipse solus in terra.

###### v48
Et videns eos laborantes in remigando, erat enim ventus contrarius eis, circa quartam vigiliam noctis venit ad eos ambulans super mare et volebat praeterire eos.

###### v49
At illi, ut viderunt eum ambulantem super mare, putaverunt phantasma esse et exclamaverunt;

###### v50
omnes enim eum viderunt et conturbati sunt. Statim autem locutus est cum eis et dicit illis: “Confidite, ego sum; nolite timere!”.

###### v51
Et ascendit ad illos in navem, et cessavit ventus. Et valde nimis intra se stupebant;

###### v52
non enim intellexerant de panibus, sed erat cor illorum obcaecatum.

###### v53
Et cum transfretassent in terram, pervenerunt Gennesaret et applicuerunt.

###### v54
Cumque egressi essent de navi, continuo cognoverunt eum

###### v55
et percurrentes universam regionem illam coeperunt in grabatis eos, qui se male habebant, circumferre, ubi audiebant eum esse.

###### v56
Et quocumque introibat in vicos aut in civitates vel in villas, in plateis ponebant infirmos; et deprecabantur eum, ut vel fimbriam vestimenti eius tangerent; et, quotquot tangebant eum, salvi fiebant.




# Marcus 7



***



###### v1
Et conveniunt ad eum pharisaei et quidam de scribis venientes ab Hierosolymis;

###### v2
et cum vidissent quosdam ex discipulis eius communibus manibus, id est non lotis, manducare panes

###### v3
— pharisaei enim et omnes Iudaei, nisi pugillo lavent manus, non manducant, tenentes traditionem seniorum;

###### v4
et a foro nisi baptizentur, non comedunt; et alia multa sunt, quae acceperunt servanda: baptismata calicum et urceorum et aeramentorum et lectorum —

###### v5
et interrogant eum pharisaei et scribae: “Quare discipuli tui non ambulant iuxta traditionem seniorum, sed communibus manibus manducant panem?”.

###### v6
At ille dixit eis: “Bene prophetavit Isaias de vobis hypocritis, sicut scriptum est:
“Populus hic labiis me honorat,
cor autem eorum longe est a me;

###### v7
in vanum autem me colunt
docentes doctrinas praecepta hominum”.

###### v8
Relinquentes mandatum Dei tenetis traditionem hominum”.

###### v9
Et dicebat illis: “Bene irritum facitis praeceptum Dei, ut traditionem vestram servetis.

###### v10
Moyses enim dixit: “Honora patrem tuum et matrem tuam” et: “Qui maledixerit patri aut matri, morte moriatur”;

###### v11
vos autem dicitis: “Si dixerit homo patri aut matri: Corban, quod est donum, quodcumque ex me tibi profuerit”,

###### v12
ultra non permittitis ei facere quidquam patri aut matri

###### v13
rescindentes verbum Dei per traditionem vestram, quam tradidistis; et similia huiusmodi multa facitis”.

###### v14
Et advocata iterum turba, dicebat illis: “Audite me, omnes, et intellegite:

###### v15
Nihil est extra hominem introiens in eum, quod possit
eum coinquinare; sed quae de homine procedunt, illa sunt, quae coinquinant hominem!”.
(16) 17 Et cum introisset in domum a turba, interrogabant eum discipuli eius parabolam.

###### v18
Et ait illis: “Sic et vos imprudentes estis? Non intellegitis quia omne extrinsecus introiens in hominem non potest eum coinquinare,

###### v19
quia non introit in cor eius sed in ventrem et in secessum exit?”, purgans omnes escas.

###### v20
Dicebat autem: “Quod de homine exit, illud coinquinat hominem;

###### v21
ab intus enim de corde hominum cogitationes malae procedunt, fornicationes, furta, homicidia,

###### v22
adulteria, avaritiae, nequitiae, dolus, impudicitia, oculus malus, blasphemia, superbia, stultitia:

###### v23
omnia haec mala ab intus procedunt et coinquinant hominem”.

###### v24
Inde autem surgens abiit in fines Tyri et Sidonis. Et ingressus domum neminem voluit scire et non potuit latere.

###### v25
Sed statim ut audivit de eo mulier, cuius habebat filia spiritum immundum, veniens procidit ad pedes eius.

###### v26
Erat autem mulier Graeca, Syrophoenissa genere. Et rogabat eum, ut daemonium eiceret de filia eius.

###### v27
Et dicebat illi: “Sine prius saturari filios; non est enim bonum sumere panem filiorum et mittere catellis”.

###### v28
At illa respondit et dicit ei: “Domine, etiam catelli sub mensa comedunt de micis puerorum”.

###### v29
Et ait illi: “Propter hunc sermonem vade; exiit daemonium de filia tua”.

###### v30
Et cum abisset domum suam, invenit puellam iacentem supra lectum et daemonium exisse.

###### v31
Et iterum exiens de finibus Tyri venit per Sidonem ad mare Galilaeae inter medios fines Decapoleos.

###### v32
Et adducunt ei surdum et mutum et deprecantur eum, ut imponat illi manum.

###### v33
Et apprehendens eum de turba seorsum misit digitos suos in auriculas eius et exspuens tetigit linguam eius

###### v34
et suspiciens in caelum ingemuit et ait illi: “Effetha”, quod est: “Adaperire”.

###### v35
Et statim apertae sunt aures eius, et solutum est vinculum linguae eius, et loquebatur recte.

###### v36
Et praecepit illis, ne cui dicerent; quanto autem eis praecipiebat, tanto magis plus praedicabant.

###### v37
Et eo amplius admirabantur dicentes: “Bene omnia fecit, et surdos facit audire et mutos loqui!”.




# Marcus 8



***



###### v1
In illis diebus iterum cum turba multa esset nec haberent, quod manducarent, convocatis discipulis, ait illis:

###### v2
“ Misereor super turbam, quia iam triduo sustinent me nec habent, quod manducent;

###### v3
et si dimisero eos ieiunos in domum suam, deficient in via; et quidam ex eis de longe venerunt”.

###### v4
Et responderunt ei discipuli sui: “Unde istos poterit quis hic saturare panibus in solitudine?”.

###### v5
Et interrogabat eos: “Quot panes habetis?”. Qui dixerunt: “Septem”.

###### v6
Et praecipit turbae discumbere supra terram; et accipiens septem panes, gratias agens fregit et dabat discipulis suis, ut apponerent; et apposuerunt turbae.

###### v7
Et habebant pisciculos paucos; et benedicens eos, iussit hos quoque apponi.

###### v8
Et manducaverunt et saturati sunt; et sustulerunt, quod superaverat de fragmentis, septem sportas.

###### v9
Erant autem quasi quattuor milia. Et dimisit eos.

###### v10
Et statim ascendens navem cum discipulis suis venit in partes Dalmanutha.

###### v11
Et exierunt pharisaei et coeperunt conquirere cum eo quaerentes ab illo signum de caelo, tentantes eum.

###### v12
Et ingemiscens spiritu suo ait: “Quid generatio ista quaerit signum? Amen dico vobis: Non dabitur generationi isti signum”.

###### v13
Et dimittens eos, iterum ascendens abiit trans fretum.

###### v14
Et obliti sunt sumere panes et nisi unum panem non habebant secum in navi.

###### v15
Et praecipiebat eis dicens: “Videte, cavete a fermento pharisaeorum et fermento Herodis!”.

###### v16
Et disputabant ad invicem, quia panes non haberent.

###### v17
Quo cognito, ait illis: “Quid disputatis, quia panes non habetis? Nondum cognoscitis nec intellegitis? Caecatum habetis cor vestrum?

###### v18
Oculos habentes non videtis, et aures habentes non auditis? Nec recordamini,

###### v19
quando quinque panes fregi in quinque milia, quot cophinos fragmentorum plenos sustulistis?”. Dicunt ei: “Duodecim”.

###### v20
“ Quando illos septem in quattuor milia, quot sportas plenas fragmentorum tulistis?”. Et dicunt ei: “Septem”.

###### v21
Et dicebat eis: “Nondum intellegitis?”.

###### v22
Et veniunt Bethsaida. Et adducunt ei caecum et rogant eum, ut illum tangat.

###### v23
Et apprehendens manum caeci eduxit eum extra vicum; et exspuens in oculos eius, impositis manibus ei, interrogabat eum: “Vides aliquid?”.

###### v24
Et aspiciens dicebat: “Video homines, quia velut arbores video ambulantes”.

###### v25
Deinde iterum imposuit manus super oculos eius; et coepit videre et restitutus est et videbat clare omnia.

###### v26
Et misit illum in domum suam dicens: “Nec in vicum introieris”.

###### v27
Et egressus est Iesus et discipuli eius in castella Caesareae Philippi; et in via interrogabat discipulos suos dicens eis: “Quem me dicunt esse homines?”.

###### v28
Qui responderunt illi dicentcs: “Ioannem Baptistam, alii Eliam, alii vero unum de prophetis”.

###### v29
Et ipse interrogabat eos: “Vos vero quem me dicitis esse?”. Respondens Petrus ait ei: “Tu es Christus”.

###### v30
Et comminatus est eis, ne cui dicerent de illo.

###### v31
Et coepit docere illos: “Oportet Filium hominis multa pati et reprobari a senioribus et a summis sacerdotibus et scribis et occidi et post tres dies resurgere”;

###### v32
et palam verbum loquebatur. Et apprehendens eum Petrus coepit increpare eum.

###### v33
Qui conversus et videns discipulos suos comminatus est Petro et dicit: “Vade retro me, Satana, quoniam non sapis, quae Dei sunt, sed quae sunt hominum”.

###### v34
Et convocata turba cum discipulis suis, dixit eis: “Si quis vult post me sequi, deneget semetipsum et tollat crucem suam et sequatur me.

###### v35
Qui enim voluerit animam suam salvam facere, perdet eam; qui autem perdiderit animam suam propter me et evangelium, salvam eam faciet.

###### v36
Quid enim prodest homini, si lucretur mundum totum et detrimentum faciat animae suae?

###### v37
Quid enim dabit homo commutationem pro anima sua?

###### v38
Qui enim me confusus fuerit et mea verba in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis”.




# Marcus 9



***



###### v1
Et dicebat illis: “Amen dico vobis: Sunt quidam de hic stantibus, qui non gustabunt mortem, donec videant regnum Dei venisse in virtute”.

###### v2
Et post dies sex assumit Iesus Petrum et Iacobum et Ioannem, et ducit illos in montem excelsum seorsum solos. Et transfiguratus est coram ipsis;

###### v3
et vestimenta eius facta sunt splendentia, candida nimis, qualia fullo super terram non potest tam candida facere.

###### v4
Et apparuit illis Elias cum Moyse, et erant loquentes cum Iesu.

###### v5
Et respondens Petrus ait Iesu: “Rabbi, bonum est nos hic esse; et faciamus tria tabernacula: tibi unum et Moysi unum et Eliae unum”.

###### v6
Non enim sciebat quid responderet; erant enim exterriti.

###### v7
Et facta est nubes obumbrans eos, et venit vox de nube: “Hic est Filius meus dilectus; audite illum”.

###### v8
Et statim circumspicientes neminem amplius viderunt nisi Iesum tantum secum.

###### v9
Et descendentibus illis de monte, praecepit illis, ne cui, quae vidissent, narrarent, nisi cum Filius hominis a mortuis resurrexerit.

###### v10
Et verbum continuerunt apud se, conquirentes quid esset illud: “a mortuis resurgere”.

###### v11
Et interrogabant eum dicentes: “Quid ergo dicunt scribae quia Eliam oporteat venire primum?”.

###### v12
Qui ait illis: “Elias veniens primo, restituit omnia; et quomodo scriptum est super Filio hominis, ut multa patiatur et contemnatur?

###### v13
Sed dico vobis: Et Elias venit; et fecerunt illi, quaecumque volebant, sicut scriptum est de eo”.

###### v14
Et venientes ad discipulos viderunt turbam magnam circa eos et scribas conquirentes cum illis.

###### v15
Et confestim omnis populus videns eum stupefactus est, et accurrentes salutabant eum.

###### v16
Et interrogavit eos: “Quid inter vos conquiritis?”.

###### v17
Et respondit ei unus de turba: “Magister, attuli filium meum ad te habentem spiritum mutum;

###### v18
et ubicumque eum apprehenderit, allidit eum, et spumat et stridet dentibus et arescit. Et dixi discipulis tuis, ut eicerent illum, et non potuerunt”.

###### v19
Qui respondens eis dicit: “O generatio incredula, quamdiu apud vos ero? Quamdiu vos patiar? Afferte illum ad me”.

###### v20
Et attulerunt illum ad eum. Et cum vidisset illum, spiritus statim conturbavit eum; et corruens in terram volutabatur spumans.

###### v21
Et interrogavit patrem eius: “Quantum temporis est, ex quo hoc ei accidit?”. At ille ait: “Ab infantia;

###### v22
et frequenter eum etiam in ignem et in aquas misit, ut eum perderet; sed si quid potes, adiuva nos, misertus nostri”.

###### v23
Iesus autem ait illi: ““Si potes!”. Omnia possibilia credenti”.

###### v24
Et continuo exclamans pater pueri aiebat: “Credo; adiuva incredulitatem meam”.

###### v25
Et cum videret Iesus concurrentem turbam, comminatus est spiritui immundo dicens illi: “Mute et surde spiritus, ego tibi praecipio: Exi ab eo et amplius ne introeas in eum”.

###### v26
Et clamans et multum discerpens eum exiit; et factus est sicut mortuus, ita ut multi dicerent: “Mortuus est!”.

###### v27
Iesus autem tenens manum eius elevavit illum, et surrexit.

###### v28
Et cum introisset in domum, discipuli eius secreto interrogabant eum: “Quare nos non potuimus eicere eum?”.

###### v29
Et dixit illis: “Hoc genus in nullo potest exire nisi in oratione”.

###### v30
Et inde profecti peragrabant Galilaeam; nec volebat quemquam scire.

###### v31
Docebat enim discipulos suos et dicebat illis: “Filius hominis traditur in manus hominum, et occident eum, et occisus post tres dies resurget”.

###### v32
At illi ignorabant verbum et timebant eum interrogare.

###### v33
Et venerunt Capharnaum. Qui cum domi esset, interrogabat eos: “Quid in via tractabatis?”.

###### v34
At illi tacebant. Siquidem inter se in via disputaverant, quis esset maior.

###### v35
Et residens vocavit Duodecim et ait illis: “Si quis vult primus esse, erit omnium novissimus et omnium minister”.

###### v36
Et accipiens puerum, statuit eum in medio eorum; quem ut complexus esset, ait illis:

###### v37
“ Quisquis unum ex huiusmodi pueris receperit in nomine meo, me recipit; et, quicumque me susceperit, non me suscipit, sed eum qui me misit”.

###### v38
Dixit illi Ioannes: “Magister, vidimus quendam in nomine tuo eicientem daemonia, et prohibebamus eum, quia non sequebatur nos”.

###### v39
Iesus autem ait: “Nolite prohibere eum. Nemo est enim, qui faciat virtutem in nomine meo et possit cito male loqui de me;

###### v40
qui enim non est adversum nos, pro nobis est.

###### v41
Quisquis enim potum dederit vobis calicem aquae in nomine, quia Christi estis, amen dico vobis: Non perdet mercedem suam.

###### v42
Et quisquis scandalizaverit unum ex his pusillis credentibus in me, bonum est ei magis, ut circumdetur mola asinaria collo eius, et in mare mittatur.

###### v43
Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire in
gehennam, in ignem inexstinguibilem.
(44) 45 Et si pes tuus te scandalizat, amputa illum: bonum est tibi claudum introire in vitam,
quam duos pedes habentem mitti in gehennam.
(46) 47 Et si oculus tuus scandalizat te, eice eum: bonum est tibi luscum introire in regnum Dei, quam duos oculos habentem mitti in gehennam,

###### v48
ubi vermis eorum non moritur, et ignis non exstinguitur;

###### v49
omnis enim igne salietur.

###### v50
Bonum est sal; quod si sal insulsum fuerit, in quo illud condietis? Habete in vobis sal et pacem habete inter vos”.




# Marcus 10



***



###### v1
Et inde exsurgens venit in fines Iudaeae ultra Iordanem; et conveniunt iterum turbae ad eum, et, sicut consueverat, iterum docebat illos.

###### v2
Et accedentes pharisaei interrogabant eum, si licet viro uxorem dimittere, tentantes eum.

###### v3
At ille respondens dixit eis: “Quid vobis praecepit Moyses?”.

###### v4
Qui dixerunt: “Moyses permisit libellum repudii scribere et dimittere”.

###### v5
Iesus autem ait eis: “Ad duritiam cordis vestri scripsit vobis praeceptum istud.

###### v6
Ab initio autem creaturae masculum et feminam fecit eos.

###### v7
Propter hoc relinquet homo patrem suum et matrem et adhaerebit ad uxorern suam,

###### v8
et erunt duo in carne una; itaque iam non sunt duo sed una caro.

###### v9
Quod ergo Deus coniunxit, homo non separet”.

###### v10
Et domo iterum discipuli de hoc interrogabant eum.

###### v11
Et dicit illis: “Quicumque dimiserit uxorem suam et aliam duxerit, adulterium committit in eam;

###### v12
et si ipsa dimiserit virum suum et alii nupserit, moechatur”.

###### v13
Et offerebant illi parvulos, ut tangeret illos; discipuli autem comminabantur eis.

###### v14
At videns Iesus, indigne tulit et ait illis: “Sinite parvulos venire ad me. Ne prohibueritis eos; talium est enim regnum Dei.

###### v15
Amen dico vobis: Quisquis non receperit regnum Dei velut parvulus, non intrabit in illud”.

###### v16
Et complexans eos benedicebat imponens manus super illos.

###### v17
Et cum egrederetur in viam, accurrens quidam et, genu flexo ante eum, rogabat eum: “Magister bone, quid faciam ut vitam aeternam percipiam?”.

###### v18
Iesus autem dixit ei: “Quid me dicis bonum? Nemo bonus, nisi unus Deus.

###### v19
Praecepta nosti: ne occidas, ne adulteres, ne fureris, ne falsum testimonium dixeris, ne fraudem feceris, honora patrem tuum et matrem”.

###### v20
Ille autem dixit ei: “Magister, haec omnia conservavi a iuventute mea”.

###### v21
Iesus autem intuitus eum dilexit eum et dixit illi: “Unum tibi deest: vade, quaecumque habes, vende et da pauperibus et habebis thesaurum in caelo; et veni, sequere me”.

###### v22
Qui contristatus in hoc verbo, abiit maerens: erat enim habens possessiones multas.

###### v23
Et circumspiciens Iesus ait discipulis suis: “Quam difficile, qui pecunias habent, in regnum Dei introibunt”.

###### v24
Discipuli autem obstupescebant in verbis eius. At Iesus rursus respondens ait illis: “Filii, quam diffficile est in regnum Dei introire.

###### v25
Facilius est camelum per foramen acus transire quam divitem intrare in regnum Dei”.

###### v26
Qui magis admirabantur dicentes ad semetipsos: “Et quis potest salvus fieri?”.

###### v27
Intuens illos Iesus ait: “Apud homines impossibile est sed non apud Deum: omnia enim possibilia sunt apud Deum”.

###### v28
Coepit Petrus ei dicere: “Ecce nos dimisimus omnia et secuti sumus te”.

###### v29
Ait Iesus: “Amen dico vobis: Nemo est, qui reliquerit domum aut fratres aut sorores aut matrem aut patrem aut filios aut agros propter me et propter evangelium,

###### v30
qui non accipiat centies tantum nunc in tempore hoc, domos et fratres et sorores et matres et filios et agros cum persecutionibus, et in saeculo futuro vitam aeternam.

###### v31
Multi autem erunt primi novissimi, et novissimi primi”.

###### v32
Erant autem in via ascendentes in Hierosolymam, et praecedebat illos Iesus, et stupebant; illi autem sequentes timebant. Et assumens iterum Duodecim coepit illis dicere, quae essent ei eventura:

###### v33
“ Ecce ascendimus in Hierosolymam; et Filius hominis tradetur principibus sacerdotum et scribis, et damnabunt eum morte et tradent eum gentibus

###### v34
et illudent ei et conspuent eum et flagellabunt eum et interficient eum, et post tres dies resurget”.

###### v35
Et accedunt ad eum Iacobus et Ioannes filii Zebedaei dicentes ei: “Magister, volumus, ut quodcumque petierimus a te, facias nobis”.

###### v36
At ille dixit eis: “Quid vultis, ut faciam vobis?”

###### v37
Illi autem dixerunt ei: “Da nobis, ut unus ad dexteram tuam et alius ad sinistram sedeamus in gloria tua”.

###### v38
Iesus autem ait eis: “Nescitis quid petatis. Potestis bibere calicem, quem ego bibo, aut baptismum, quo ego baptizor, baptizari?”.

###### v39
At illi dixerunt ei: “Possumus”. Iesus autem ait eis: “Calicem quidem, quem ego bibo, bibetis et baptismum, quo ego baptizor, baptizabimini;

###### v40
sedere autem ad dexteram meam vel ad sinistram non est meum dare, sed quibus paratum est”.

###### v41
Et audientes decem coeperunt indignari de Iacobo et Ioanne.

###### v42
Et vocans eos Iesus ait illis: “Scitis quia hi, qui videntur principari gentibus, dominantur eis, et principes eorum potestatem habent ipsorum.

###### v43
Non ita est autem in vobis, sed quicumque voluerit fieri maior inter vos, erit vester minister;

###### v44
et, quicumque voluerit in vobis primus esse, erit omnium servus;

###### v45
nam et Filius hominis non venit, ut ministraretur ei, sed ut ministraret et daret animam suam redemptionem pro multis”.

###### v46
Et veniunt Ierichum. Et proficiscente eo de Iericho et discipulis eius et plurima multitudine, filius Timaei Bartimaeus caecus sedebat iuxta viam mendicans.

###### v47
Qui cum audisset quia Iesus Nazarenus est, coepit clamare et dicere: “Fili David Iesu, miserere mei!”.

###### v48
Et comminabantur ei multi, ut taceret; at ille multo magis clamabat: “Fili David, miserere mei!”.

###### v49
Et stans Iesus dixit: “Vocate illum”. Et vocant caecum dicentes ei: “Animaequior esto. Surge, vocat te”.

###### v50
Qui, proiecto vestimento suo, exsiliens venit ad Iesum.

###### v51
Et respondens ei Iesus dixit: “Quid vis tibi faciam?”. Caecus autem dixit ei: “Rabboni, ut videam”.

###### v52
Et Iesus ait illi: “Vade; fides tua te salvum fecit”. Et confestim vidit et sequebatur eum in via.




# Marcus 11



***



###### v1
Et cum appropinquarent Hierosolymae, Bethphage et Bethaniae ad montem Olivarum, mittit duos ex discipulis suis

###### v2
et ait illis: “Ite in castellum, quod est contra vos, et statim introeuntes illud invenietis pullum ligatum, super quem nemo adhuc hominum sedit; solvite illum et adducite.

###### v3
Et si quis vobis dixerit: “Quid facitis hoc?”, dicite: “Domino necessarius est, et continuo illum remittit iterum huc” ”.

###### v4
Et abeuntes invenerunt pullum ligatum ante ianuam foris in bivio et solvunt eum.

###### v5
Et quidam de illic stantibus dicebant illis: “Quid facitis solventes pullum?”.

###### v6
Qui dixerunt eis, sicut dixerat Iesus; et dimiserunt eis.

###### v7
Et ducunt pullum ad Iesum et imponunt illi vestimenta sua; et sedit super eum.

###### v8
Et multi vestimenta sua straverunt in via, alii autem frondes, quas exciderant in agris.

###### v9
Et qui praeibant et qui sequebantur, clamabant: “Hosanna! Benedictus, qui venit in nomine Domini!

###### v10
Benedictum, quod venit regnum patris nostri David! Hosanna in excelsis!”.

###### v11
Et introivit Hierosolymam in templum; et circumspectis omnibus, cum iam vespera esset hora, exivit in Bethaniam cum Duodecim.

###### v12
Et altera die cum exirent a Bethania, esuriit.

###### v13
Cumque vidisset a longe ficum habentem folia, venit si quid forte inveniret in ea; et cum venisset ad eam, nihil invenit praeter folia: non enim erat tempus ficorum.

###### v14
Et respondens dixit ei: “Iam non amplius in aeternum quisquam fructum ex te manducet”. Et audiebant discipuli eius.

###### v15
Et veniunt Hierosolymam. Et cum introisset in templum, coepit eicere vendentes et ementes in templo et mensas nummulariorum et cathedras vendentium columbas evertit;

###### v16
et non sinebat, ut quisquam vas transferret per templum.

###### v17
Et docebat dicens eis: “Non scriptum est: “Domus mea domus orationis vocabitur omnibus gentibus”? Vos autem fecistis eam speluncam latronum”.

###### v18
Quo audito, principes sacerdotum et scribae quaerebant quomodo eum perderent; timebant enim eum, quoniam universa turba admirabatur super doctrina eius.

###### v19
Et cum vespera facta esset, egrediebantur de civitate.

###### v20
Et cum mane transirent, viderunt ficum aridam factam a radicibus.

###### v21
Et recordatus Petrus dicit ei: “Rabbi, ecce ficus, cui maledixisti, aruit”.

###### v22
Et respondens Iesus ait illis: “Habete fidem Dei!

###### v23
Amen dico vobis: Quicumque dixerit huic monti: “Tollere et mittere in mare”, et non haesitaverit in corde suo, sed crediderit quia, quod dixerit, fiat, fiet ei.

###### v24
Propterea dico vobis: Omnia, quaecumque orantes petitis, credite quia iam accepistis, et erunt vobis.

###### v25
Et cum statis in oratione, dimittite, si quid habetis adversus aliquem, ut et Pater vester, qui in caelis est, dimittat vobis peccata vestra”.

###### v26
[]

###### v27
Et veniunt rursus Hierosolymam. Et cum ambularet in templo, accedunt ad eum summi sacerdotes et scribae et seniores

###### v28
et dicebant illi: “In qua potestate haec facis? Vel quis tibi dedit hanc potestatem, ut ista facias?”.

###### v29
Iesus autem ait illis: “Interrogabo vos unum verbum, et respondete mihi; et dicam vobis, in qua potestate haec faciam:

###### v30
Baptismum Ioannis de caelo erat an ex hominibus? Respondete mihi”.

###### v31
At illi cogitabant secum dicentes: “Si dixerimus: “De caelo”, dicet: “Quare ergo non credidistis ei?”;

###### v32
si autem dixerimus: “Ex hominibus?” ”. Timebant populum: omnes enim habebant Ioannem quia vere propheta esset.

###### v33
Et respondentes dicunt Iesu: “Nescimus”. Et Iesus ait illis: “Neque ego dico vobis in qua potestate haec faciam”.




# Marcus 12



***



###### v1
Et coepit illis in parabolis loqui: “Vineam pastinavit homo et circumdedit saepem et fodit lacum et aedificavit turrim et locavit eam agricolis et peregre profectus est.

###### v2
Et misit ad agricolas in tempore servum, ut ab agricolis acciperet de fructu vineae;

###### v3
qui apprehensum eum caeciderunt et dimiserunt vacuum.

###### v4
Et iterum misit ad illos alium servum; et illum in capite vulneraverunt et contumeliis affecerunt.

###### v5
Et alium misit, et illum occiderunt, et plures alios, quosdam caedentes, alios vero occidentes.

###### v6
Adhuc unum habebat, filium dilectum. Misit illum ad eos novissimum dicens: “Reverebuntur filium meum”.

###### v7
Coloni autem illi dixerunt ad invicem: “Hic est heres. Venite, occidamus eum, et nostra erit hereditas”.

###### v8
Et apprehendentes eum occiderunt et eiecerunt extra vineam.

###### v9
Quid ergo faciet dominus vineae? Veniet et perdet colonos et dabit vineam aliis.

###### v10
Nec Scripturam hanc legistis: “Lapidem quem reprobaverunt aedificantes,
hic factus est in caput anguli;

###### v11
a Domino factum est istud et est mirabile in oculis nostris”?”.

###### v12
Et quaerebant eum tenere et timuerunt turbam; cognoverunt enim quoniam ad eos parabolam hanc dixerit. Et relicto eo abierunt.

###### v13
Et mittunt ad eum quosdam ex pharisaeis et herodianis, ut eum caperent in verbo.

###### v14
Qui venientes dicunt ei: “Magister, scimus quia verax es et non curas quemquam; nec enim vides in faciem hominum, sed in veritate viam Dei doces. Licet dare tributum Caesari an non? Dabimus an non dabimus?”.

###### v15
Qui sciens versutiam eorum ait illis: “Quid me tentatis? Afferte mihi denarium, ut videam”.

###### v16
At illi attulerunt. Et ait illis: “Cuius est imago haec et inscriptio?”. Illi autem dixerunt ei: “Caesaris”.

###### v17
Iesus autem dixit illis: “Quae sunt Caesaris, reddite Caesari et, quae sunt Dei, Deo”. Et mirabantur super eo.

###### v18
Et veniunt ad eum sadducaei, qui dicunt resurrectionem non esse, et interrogabant eum dicentes:

###### v19
“ Magister, Moyses nobis scripsit, ut si cuius frater mortuus fuerit et reliquerit uxorem et filium non reliquerit, accipiat frater eius uxorem et resuscitet semen fratri suo.

###### v20
Septem fratres erant: et primus accepit uxorem et moriens non reliquit semen;

###### v21
et secundus accepit eam et mortuus est, non relicto semine; et tertius similiter;

###### v22
et septem non reliquerunt semen. Novissima omnium defuncta est et mulier.

###### v23
In resurrectione, cum resurrexerint, cuius de his erit uxor? Septem enim habuerunt eam uxorem”.

###### v24
Ait illis Iesus: “Non ideo erratis, quia non scitis Scripturas neque virtutem Dei?

###### v25
Cum enim a mortuis resurrexerint, neque nubent neque nubentur, sed sunt sicut angeli in caelis.

###### v26
De mortuis autem quod resurgant, non legistis in libro Moysis super rubum, quomodo dixerit illi Deus inquiens: “Ego sum Deus Abraham et Deus Isaac et Deus Iacob”?

###### v27
Non est Deus mortuorum sed vivorum! Multum erratis”.

###### v28
Et accessit unus de scribis, qui audierat illos conquirentes, videns quoniam bene illis responderit, interrogavit eum: “Quod est primum omnium mandatum?”.

###### v29
Iesus respondit: “Primum est: “Audi, Israel: Dominus Deus noster Dominus unus est,

###### v30
et diliges Dominum Deum tuum ex toto corde tuo et ex tota anima tua et ex tota mente tua et ex tota virtute tua”.

###### v31
Secundum est illud: “Diliges proximum tuum tamquam teipsum”. Maius horum aliud mandatum non est”.

###### v32
Et ait illi scriba: “Bene, Magister, in veritate dixisti: “Unus est, et non est alius praeter eum;

###### v33
et diligere eum ex toto corde et ex toto intellectu et ex tota fortitudine” et: “Diligere proximum tamquam seipsum” maius est omnibus holocautomatibus et sacrificiis”.

###### v34
Et Iesus videns quod sapienter respondisset, dixit illi: “Non es longe a regno Dei”. Et nemo iam audebat eum interrogare.

###### v35
Et respondens Iesus dicebat docens in templo: “Quomodo dicunt scribae Christum filium esse David?

###### v36
Ipse David dixit in Spiritu Sancto: “Dixit Dominus Domino meo: Sede a dextris meis, donec ponam inimicos tuos sub pedibus tuis”.

###### v37
Ipse David dicit eum Dominum, et unde est filius eius?”. Et multa turba eum libenter audiebat.

###### v38
Et dicebat in doctrina sua: “Cavete a scribis, qui volunt in stolis ambulare et salutari in foro

###### v39
et in primis cathedris sedere in synagogis et primos discubitus in cenis;

###### v40
qui devorant domos viduarum et ostentant prolixas orationes. Hi accipient amplius iudicium”.

###### v41
Et sedens contra gazophylacium aspiciebat quomodo turba iactaret aes in gazophylacium; et multi divites iactabant multa.

###### v42
Et cum venisset una vidua pauper, misit duo minuta, quod est quadrans.

###### v43
Et convocans discipulos suos ait illis: “Amen dico vobis: Vidua haec pauper plus omnibus misit, qui miserunt in gazophylacium:

###### v44
Omnes enim ex eo, quod abundabat illis, miserunt; haec vero de penuria sua omnia, quae habuit, misit, totum victum suum”.




# Marcus 13



***



###### v1
Et cum egrederetur de templo, ait illi unus ex discipulis suis: “Magister, aspice quales lapides et quales structurae”.

###### v2
Et Iesus ait illi: “Vides has magnas aedificationes? Hic non relinquetur lapis super lapidem, qui non destruatur”.

###### v3
Et cum sederet in montem Olivarum contra templum, interrogabat eum separatim Petrus et Iacobus et Ioannes et Andreas:

###### v4
“ Dic nobis: Quando ista erunt, et quod signum erit, quando haec omnia incipient consummari?”.

###### v5
Iesus autem coepit dicere illis: “Videte, ne quis vos seducat.

###### v6
Multi venient in nomine meo dicentes: “Ego sum”, et multos seducent.

###### v7
Cum audieritis autem bella et opiniones bellorum, ne timueritis; oportet fieri sed nondum finis.

###### v8
Exsurget enim gens super gentem, et regnum super regnum, erunt terrae motus per loca, erunt fames; initium dolorum haec.

###### v9
Videte autem vosmetipsos. Tradent vos conciliis, et in synagogis vapulabitis et ante praesides et reges stabitis propter me in testimonium illis.

###### v10
Et in omnes gentes primum oportet praedicari evangelium.

###### v11
Et cum duxerint vos tradentes, nolite praecogitare quid loquamini, sed, quod datum vobis fuerit in illa hora, id loquimini: non enim estis vos loquentes sed Spiritus Sanctus.

###### v12
Et tradet frater fratrem in mortem, et pater filium; et consurgent filii in parentes et morte afficient eos;

###### v13
et eritis odio omnibus propter nomen meum. Qui autem sustinuerit in finem, hic salvus erit.

###### v14
Cum autem videritis abominationem desolationis stantem, ubi non debet, qui legit, intellegat: tunc, qui in Iudaea sunt, fugiant in montes;

###### v15
qui autem super tectum, ne descendat nec introeat, ut tollat quid de domo sua;

###### v16
et, qui in agro erit, non revertatur retro tollere vestimentum suum.

###### v17
Vae autem praegnantibus et nutrientibus in illis diebus!

###### v18
Orate vero, ut hieme non fiat:

###### v19
erunt enim dies illi tribulatio talis, qualis non fuit ab initio creaturae, quam condidit Deus, usque nunc, neque fiet.

###### v20
Et nisi breviasset Dominus dies, non fuisset salva omnis caro. Sed propter electos, quos elegit, breviavit dies.

###### v21
Et tunc, si quis vobis dixerit: “Ecce hic est Christus, ecce illic”, ne credideritis.

###### v22
Exsurgent enim pseudochristi et pseudoprophetae et dabunt signa et portenta ad seducendos, si potest fieri, electos.

###### v23
Vos autem videte; praedixi vobis omnia.

###### v24
Sed in illis diebus post tribulationem illam sol contenebrabitur, et luna non dabit splendorem suum,

###### v25
et erunt stellae de caelo decidentes, et virtutes, quae sunt in caelis, movebuntur.

###### v26
Et tunc videbunt Filium hominis venientem in nubibus cum virtute multa et gloria.

###### v27
Et tunc mittet angelos et congregabit electos suos a quattuor ventis, a summo terrae usque ad summum caeli.

###### v28
A ficu autem discite parabolam: cum iam ramus eius tener fuerit et germinaverit folia, cognoscitis quia in proximo sit aestas.

###### v29
Sic et vos, cum videritis haec fieri, scitote quod in proximo sit in ostiis.

###### v30
Amen dico vobis: Non transiet generatio haec, donec omnia ista fiant.

###### v31
Caelum et terra transibunt, verba autem mea non transibunt.

###### v32
De die autem illo vel hora nemo scit, neque angeli in caelo neque Filius, nisi Pater.

###### v33
Videte, vigilate; nescitis enim, quando tempus sit.

###### v34
Sicut homo, qui peregre profectus reliquit domum suam et dedit servis suis potestatem, unicuique opus suum, ianitori quoque praecepit, ut vigilaret.

###### v35
Vigilate ergo; nescitis enim quando dominus domus veniat, sero an media nocte an galli cantu an mane;

###### v36
ne, cum venerit repente, inveniat vos dormientes.

###### v37
Quod autem vobis dico, omnibus dico: Vigilate!”.




# Marcus 14



***



###### v1
Erat autem Pascha et Azyma post biduum. Et quaerebant summi sacerdotes et scribae, quomodo eum dolo tenerent et occiderent;

###### v2
dicebant enim: “Non in die festo, ne forte tumultus fieret populi”.

###### v3
Et cum esset Bethaniae in domo Simonis leprosi et recumberet, venit mulier habens alabastrum unguenti nardi puri pretiosi; fracto alabastro, effudit super caput eius.

###### v4
Erant autem quidam indigne ferentes intra semetipsos: “Ut quid perditio ista unguenti facta est?

###### v5
Poterat enim unguentum istud veniri plus quam trecentis denariis et dari pauperibus”. Et fremebant in eam.

###### v6
Iesus autem dixit: “Sinite eam; quid illi molesti estis? Bonum opus operata est in me.

###### v7
Semper enim pauperes habetis vobiscum et, cum volueritis, potestis illis bene facere; me autem non semper habetis.

###### v8
Quod habuit, operata est: praevenit ungere corpus meum in sepulturam.

###### v9
Amen autem dico vobis: Ubicumque praedicatum fuerit evangelium in universum mundum, et, quod fecit haec, narrabitur in memoriam eius”.

###### v10
Et Iudas Iscarioth, unus de Duodecim, abiit ad summos sacerdotes, ut proderet eum illis.

###### v11
Qui audientes gavisi sunt et promiserunt ei pecuniam se daturos. Et quaerebat quomodo illum opportune traderet.

###### v12
Et primo die Azymorum, quando Pascha immolabant, dicunt ei discipuli eius: “Quo vis eamus et paremus, ut manduces Pascha?”.

###### v13
Et mittit duos ex discipulis suis et dicit eis: “Ite in civitatem, et occurret vobis homo lagoenam aquae baiulans; sequimini eum

###### v14
et, quocumque introierit, dicite domino domus: “Magister dicit: Ubi est refectio mea, ubi Pascha cum discipulis meis manducem?”.

###### v15
Et ipse vobis demonstrabit cenaculum grande stratum paratum; et illic parate nobis”.

###### v16
Et abierunt discipuli et venerunt in civitatem et invenerunt, sicut dixerat illis, et paraverunt Pascha.

###### v17
Et vespere facto, venit cum Duodecim.

###### v18
Et discumbentibus eis et manducantibus, ait Iesus: “Amen dico vobis: Unus ex vobis me tradet, qui manducat mecum”.

###### v19
Coeperunt contristari et dicere ei singillatim: “Numquid ego?”.

###### v20
Qui ait illis: “Unus ex Duodecim, qui intingit mecum in catino.

###### v21
Nam Filius quidem hominis vadit, sicut scriptum est de eo. Vae autem homini illi, per quem Filius hominis traditur! Bonum est ei, si non esset natus homo ille”.

###### v22
Et manducantibus illis, accepit panem et benedicens fregit et dedit eis et ait: “Sumite: hoc est corpus meum”.

###### v23
Et accepto calice, gratias agens dedit eis; et biberunt ex illo omnes.

###### v24
Et ait illis: “Hic est sanguis meus novi testamenti, qui pro multis effunditur.

###### v25
Amen dico vobis: Iam non bibam de genimine vitis usque in diem illum, cum illud bibam novum in regno Dei”.

###### v26
Et hymno dicto, exierunt in montem Olivarum.

###### v27
Et ait eis Iesus: “Omnes scandalizabimini, quia scriptum est: “Percutiam pastorem, et dispergentur oves”.

###### v28
Sed posteaquam resurrexero, praecedam vos in Galilaeam”.

###### v29
Petrus autem ait ei: “Et si omnes scandalizati fuerint, sed non ego”.

###### v30
Et ait illi Iesus: “Amen dico tibi: Tu hodie, in nocte hac, priusquam bis gallus vocem dederit, ter me es negaturus”.

###### v31
At ille amplius loquebatur: “Et si oportuerit me commori tibi, non te negabo”. Similiter autem et omnes dicebant.

###### v32
Et veniunt in praedium, cui nomen Gethsemani; et ait discipulis suis: “Sedete hic, donec orem”.

###### v33
Et assumit Petrum et Iacobum et Ioannem secum et coepit pavere et taedere;

###### v34
et ait illis: “Tristis est anima mea usque ad mortem; sustinete hic et vigilate”.

###### v35
Et cum processisset paululum, procidebat super terram et orabat, ut, si fieri posset, transiret ab eo hora;

###### v36
et dicebat: “Abba, Pater! Omnia tibi possibilia sunt. Transfer calicem hunc a me; sed non quod ego volo, sed quod tu”.

###### v37
Et venit et invenit eos dormientes; et ait Petro: “Simon, dormis? Non potuisti una hora vigilare?

###### v38
Vigilate et orate, ut non intretis in tentationem; spiritus quidem promptus, caro vero infirma”.

###### v39
Et iterum abiens oravit, eundem sermonem dicens.

###### v40
Et veniens denuo invenit eos dormientes; erant enim oculi illorum ingravati, et ignorabant quid responderent ei.

###### v41
Et venit tertio et ait illis: “Dormite iam et requiescite? Sufficit, venit hora: ecce traditur Filius hominis in manus peccatorum.

###### v42
Surgite, eamus; ecce, qui me tradit, prope est”.

###### v43
Et confestim, adhuc eo loquente, venit Iudas unus ex Duodecim, et cum illo turba cum gladiis et lignis a summis sacerdotibus et scribis et senioribus.

###### v44
Dederat autem traditor eius signum eis dicens: “Quemcumque osculatus fuero, ipse est; tenete eum et ducite caute”.

###### v45
Et cum venisset, statim accedens ad eum ait: “Rabbi”; et osculatus est eum.

###### v46
At illi manus iniecerunt in eum et tenuerunt eum.

###### v47
Unus autem quidam de circumstantibus educens gladium percussit servum summi sacerdotis et amputavit illi auriculam.

###### v48
Et respondens Iesus ait illis: “Tamquam ad latronem existis cum gladiis et lignis comprehendere me?

###### v49
Cotidie eram apud vos in templo docens, et non me tenuistis; sed adimpleantur Scripturae”.

###### v50
Et relinquentes eum omnes fugerunt.

###### v51
Et adulescens quidam sequebatur eum amictus sindone super nudo, et tenent eum;

###### v52
at ille, reiecta sindone, nudus profugit.

###### v53
Et adduxerunt Iesum ad summum sacerdotem; et conveniunt omnes summi sacerdotes et seniores et scribae.

###### v54
Et Petrus a longe secutus est eum usque intro in atrium summi sacerdotis et sedebat cum ministris et calefaciebat se ad ignem.

###### v55
Summi vero sacerdotes et omne concilium quaerebant adversus Iesum testimonium, ut eum morte afficerent, nec inveniebant.

###### v56
Multi enim testimonium falsum dicebant adversus eum, et convenientia testimonia non erant.

###### v57
Et quidam surgentes falsum testimonium ferebant adversus eum dicentes:

###### v58
“ Nos audivimus eum dicentem: “Ego dissolvam templum hoc manu factum et intra triduum aliud non manu factum aedificabo” ”.

###### v59
Et ne ita quidem conveniens erat testimonium illorum.

###### v60
Et exsurgens summus sacerdos in medium interrogavit Iesum dicens: “Non respondes quidquam ad ea, quae isti testantur adversum te?”.

###### v61
Ille autem tacebat et nihil respondit. Rursum summus sacerdos interrogabat eum et dicit ei: “Tu es Christus filius Benedicti?”.

###### v62
Iesus autem dixit: “Ego sum, et videbitis Filium hominis a dextris sedentem Virtutis et venientem cum nubibus caeli”.

###### v63
Summus autem sacerdos scindens vestimenta sua ait: “Quid adhuc necessarii sunt nobis testes?

###### v64
Audistis blasphemiam. Quid vobis videtur?”. Qui omnes condemnaverunt eum esse reum mortis.

###### v65
Et coeperunt quidam conspuere eum et velare faciem eius et colaphis eum caedere et dicere ei: “Prophetiza”; et ministri alapis eum caedebant.

###### v66
Et cum esset Petrus in atrio deorsum, venit una ex ancillis summi sacerdotis

###### v67
et, cum vidisset Petrum calefacientem se, aspiciens illum ait: “Et tu cum hoc Nazareno, Iesu, eras!”.

###### v68
At ille negavit dicens: “Neque scio neque novi quid tu dicas!”. Et exiit foras ante atrium, et gallus cantavit.

###### v69
Et ancilla, cum vidisset illum, rursus coepit dicere circumstantibus: “Hic ex illis est!”.

###### v70
At ille iterum negabat. Et post pusillum rursus, qui astabant, dicebant Petro: “Vere ex illis es, nam et Galilaeus es”.

###### v71
Ille autem coepit anathematizare et iurare: “Nescio hominem istum, quem dicitis!”.

###### v72
Et statim iterum gallus cantavit; et recordatus est Petrus verbi, sicut dixerat ei Iesus: “Priusquam gallus cantet bis, ter me negabis”. Et coepit flere.




# Marcus 15



***



###### v1
Et confestim mane consilium facientes summi sacerdotes cum senioribus et scribis, id est universum concilium, vincientes Iesum duxerunt et tradiderunt Pilato.

###### v2
Et interrogavit eum Pilatus: “Tu es rex Iudaeorum?”. At ille respondens ait illi: “Tu dicis”.

###### v3
Et accusabant eum summi sacerdotes in multis.

###### v4
Pilatus autem rursum interrogabat eum dicens: “Non respondes quidquam? Vide in quantis te accusant”.

###### v5
Iesus autem amplius nihil respondit, ita ut miraretur Pilatus.

###### v6
Per diem autem festum dimittere solebat illis unum ex vinctis, quem peterent.

###### v7
Erat autem qui dicebatur Barabbas, vinctus cum seditiosis, qui in seditione fecerant homicidium.

###### v8
Et cum ascendisset turba, coepit rogare, sicut faciebat illis.

###### v9
Pilatus autem respondit eis et dixit: “Vultis dimittam vobis regem Iudaeorum?”.

###### v10
Sciebat enim quod per invidiam tradidissent eum summi sacerdotes.

###### v11
Pontifices autem concitaverunt turbam, ut magis Barabbam dimitteret eis.

###### v12
Pilatus autem iterum respondens aiebat illis: “Quid ergo vultis faciam regi Iudaeorum?”.

###### v13
At illi iterum clamaverunt: “Crucifige eum!”.

###### v14
Pilatus vero dicebat eis: “Quid enim mali fecit?”. At illi magis clamaverunt: “Crucifige eum!”.

###### v15
Pilatus autem, volens populo satisfacere, dimisit illis Barabbam et tradidit Iesum flagellis caesum, ut crucifigeretur.

###### v16
Milites autem duxerunt eum intro in atrium, quod est praetorium, et convocant totam cohortem.

###### v17
Et induunt eum purpuram et imponunt ei plectentes spineam coronam;

###### v18
et coeperunt salutare eum: “Ave, rex Iudaeorum!”,

###### v19
et percutiebant caput eius arundine et conspuebant eum et ponentes genua adorabant eum.

###### v20
Et postquam illuserunt ei, exuerunt illum purpuram et induerunt eum vestimentis suis. Et educunt illum, ut crucifigerent eum.

###### v21
Et angariant praetereuntem quempiam Simonem Cyrenaeum venientem de villa, patrem Alexandri et Rufi, ut tolleret crucem eius.

###### v22
Et perducunt illum in Golgotha locum, quod est interpretatum Calvariae locus.

###### v23
Et dabant ei myrrhatum vinum; ille autem non accepit.

###### v24
Et crucifigunt eum et dividunt vestimenta eius, mittentes sortem super eis, quis quid tolleret.

###### v25
Erat autem hora tertia, et crucifixerunt eum.

###### v26
Et erat titulus causae eius inscriptus: “Rex Iudaeorum”.

###### v27
Et cum eo crucifigunt duos latrones, unum a dextris et alium a
sinistris eius.
(28) 29 Et praetereuntes blasphemabant eum moventes capita sua et dicentes: “Vah, qui destruit templum et in tribus diebus aedificat;

###### v30
salvum fac temetipsum descendens de cruce!”.

###### v31
Similiter et summi sacerdotes ludentes ad alterutrum cum scribis dicebant: “Alios salvos fecit, seipsum non potest salvum facere.

###### v32
Christus rex Israel descendat nunc de cruce, ut videamus et credamus”. Etiam qui cum eo crucifixi erant, conviciabantur ei.

###### v33
Et, facta hora sexta, tenebrae factae sunt per totam terram usque in horam nonam.

###### v34
Et hora nona exclamavit Iesus voce magna: “Heloi, Heloi, lema sabacthani?”, quod est interpretatum: “Deus meus, Deus meus, ut quid dereliquisti me?”.

###### v35
Et quidam de circumstantibus audientes dicebant: “Ecce, Eliam vocat”.

###### v36
Currens autem unus et implens spongiam aceto circumponensque calamo potum dabat ei dicens: “Sinite, videamus, si veniat Elias ad deponendum eum”.

###### v37
Iesus autem, emissa voce magna, exspiravit.

###### v38
Et velum templi scissum est in duo a sursum usque deorsum.

###### v39
Videns autem centurio, qui ex adverso stabat, quia sic clamans exspirasset, ait: “Vere homo hic Filius Dei erat”.

###### v40
Erant autem et mulieres de longe aspicientes, inter quas et Maria Magdalene et Maria Iacobi minoris et Iosetis mater et Salome,

###### v41
quae, cum esset in Galilaea, sequebantur eum et ministrabant ei, et aliae multae, quae simul cum eo ascenderant Hierosolymam.

###### v42
Et cum iam sero esset factum, quia erat Parasceve, quod est ante sabbatum,

###### v43
venit Ioseph ab Arimathaea nobilis decurio, qui et ipse erat exspectans regnum Dei, et audacter introivit ad Pilatum et petiit corpus Iesu.

###### v44
Pilatus autem miratus est si iam obisset, et, accersito centurione, interrogavit eum si iam mortuus esset,

###### v45
et, cum cognovisset a centurione, donavit corpus Ioseph.

###### v46
Is autem mercatus sindonem et deponens eum involvit sindone et posuit eum in monumento, quod erat excisum de petra, et advolvit lapidem ad ostium monumenti.

###### v47
Maria autem Magdalene et Maria Iosetis aspiciebant, ubi positus esset.




# Marcus 16



***



###### v1
Et cum transisset sabbatum, Maria Magdalene et Maria Iacobi et Salome emerunt aromata, ut venientes ungerent eum.

###### v2
Et valde mane, prima sabbatorum, veniunt ad monumentum, orto iam sole.

###### v3
Et dicebant ad invicem: “Quis revolvet nobis lapidem ab ostio monumenti?”.

###### v4
Et respicientes vident revolutum lapidem; erat quippe magnus valde.

###### v5
Et introeuntes in monumentum viderunt iuvenem sedentem in dextris, coopertum stola candida, et obstupuerunt.

###### v6
Qui dicit illis: “Nolite expavescere! Iesum quaeritis Nazarenum crucifixum. Surrexit, non est hic; ecce locus, ubi posuerunt eum.

###### v7
Sed ite, dicite discipulis eius et Petro: “Praecedit vos in Galilaeam. Ibi eum videbitis, sicut dixit vobis” ”.

###### v8
Et exeuntes fugerunt de monumento; invaserat enim eas tremor et pavor, et nemini quidquam dixerunt, timebant enim.

###### v9
Surgens autem mane, prima sabbati, apparuit primo Mariae Magdalenae, de qua eiecerat septem daemonia.

###### v10
Illa vadens nuntiavit his, qui cum eo fuerant, lugentibus et flentibus;

###### v11
et illi audientes quia viveret et visus esset ab ea, non crediderunt.

###### v12
Post haec autem duobus ex eis ambulantibus ostensus est in alia effigie euntibus in villam;

###### v13
et illi euntes nuntiaverunt ceteris, nec illis crediderunt.

###### v14
Novissime recumbentibus illis Undecim apparuit, et exprobravit incredulitatem illorum et duritiam cordis, quia his, qui viderant eum resuscitatum, non crediderant.

###### v15
Et dixit eis: “Euntes in mundum universum praedicate evangelium omni creaturae.

###### v16
Qui crediderit et baptizatus fuerit, salvus erit; qui vero non crediderit, condemnabitur.

###### v17
Signa autem eos, qui crediderint, haec sequentur: in nomine meo daemonia eicient, linguis loquentur novis,

###### v18
serpentes tollent, et, si mortiferum quid biberint, non eos nocebit, super aegrotos manus imponent, et bene habebunt”.

###### v19
Et Dominus quidem Iesus, postquam locutus est eis, assumptus est in caelum et sedit a dextris Dei.

###### v20
Illi autem profecti praedicaverunt ubique, Domino cooperante et sermonem confirmante, sequentibus signis.