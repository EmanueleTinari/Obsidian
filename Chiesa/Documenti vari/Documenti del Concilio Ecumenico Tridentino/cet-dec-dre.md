---
cssclasses: docVat
autore-doc:
  - "[[Scheda 255° papa - Paolo III|Paolo III]]"
  - "[[Concilio Ecumenico Tridentino|Concilio Ecumenico Tridentino]]"
tipo-doc: "[[Decreti|Decreto]]"
titolo-doc: Decreto sulla residenza dei vescovi e degli altri chierici inferiori
Sessione: VI
giorno-doc: 13
mese-doc: 1
anno-doc: 1547
data-doc: 1547-01-13
lingua-doc: Italiano
lingua-orig: Latino
status: false
tags:
  - Decreto
  - Paolo_III
  - Concilio_Ecumenico_Tridentino
  - Concilio_Ecumenico_di_Trento
  - De_residentia_episcoporum_et_aliorum_inferiorum
  - Sulla_residenza_dei_vescovi_e_degli_altri_chierici_inferiori
aliases:
  - De  residentia episcoporum et aliorum inferiorum
  - Decretum de residentia episcoporum et aliorum inferiorum
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento](https://www.internetsv.info/Tridentinum.html)"
creato: 2025/08/31 18:51:44
modificato: 2025/08/31 21:39:35
---

***

# Decreto sulla residenza dei vescovi e degli altri chierici inferiori

### Capitolo I. 

Lo stesso sacrosanto Sinodo, sotto la presidenza degli stessi legati della Sede Apostolica, volendo accingersi a ristabilire la disciplina ecclesiastica assai rilassata e a correggere i corrotti costumi del clero e del popolo cristiano, ha creduto di incominciare da quelli che sono a capo delle chiese piú importanti: “l’onesta di chi presiede, infatti, è la salvezza dei sudditi”[^cet-dec-dre-ftn1].<br>Confidando quindi che, per la misericordia del Signore e Dio nostro e per la provvida diligenza del vicario in terra dello stesso Dio, possa senz’altro avvenire che, secondo le venerande prescrizioni dei beati padri[^cet-dec-dre-ftn2], al governo delle chiese (peso che gli angeli stessi temerebbero) vengano assunte persone assolutamente degne, la cui vita precedente in ogni loro età, dagli anni della fanciullezza a quelli piú maturi, passata lodevolmente negli esercizi della disciplina ecclesiastica, renda loro testimonianza: questo santo Sinodo ammonisce e vuole che siano ammoniti tutti quelli che per qualsiasi motivo e titolo sono a capo di chiese patriarcali, primaziali, metropolitane e cattedrali, perché vegliando su sé stessi e su tutto il gregge sul quale lo Spirito santo li ha costituiti per pascere la Chiesa del Signore, che egli si è acquistato col suo sangue[^cet-dec-dre-ftn3], siano vigilanti, come comanda l’apostolo[^cet-dec-dre-ftn4], lavorino con ogni zelo e assolvano il loro ministero.<br>Sappiano poi, che non potranno adempierlo in nessun modo se, come mercenari, abbandoneranno i greggi loro affidati[^cet-dec-dre-ftn5], e non attenderanno alla custodia delle loro pecore, del cui sangue il giudice supremo chiederà conto alle loro mani[^cet-dec-dre-ftn6].<br>È certissimo infatti che non sarà accettata alcuna scusa per il pastore se il lupo ne divora le pecore e egli non se ne accorge.<br>E tuttavia, poiché in questo tempo si trovano molti (cosa davvero dolorosa) che, immemori anche della propria salvezza, anteponendo le cose terrene alle celesti e le umane alle divine, se ne vanno in giro per le corti, o (abbandonato il gregge e trascurata la custodia delle pecore loro affidate) sono immersi nella cura degli interessi temporali: è sembrato bene al sacrosanto Concilio rinnovare gli antichi canoni[^cet-dec-dre-ftn7] (che per effetto dei tempi e la trascuratezza degli uomini sono andati quasi in disuso) promulgati contro i non residenti, cosa che esso fa in virtú del presente decreto ed inoltre, per ottenere piú efficacemente la residenza e la riforma dei costumi nella Chiesa, decide di stabilire e sancire nel modo che segue:  Se qualcuno, cessando il legittimo impedimento o i giusti e ragionevoli motivi, dimorando fuori della sua diocesi per sei mesi continui sarà assente da una Chiesa patriarcale, primaziale, metropolitana, o cattedrale, a lui affidata con qualsiasi titolo, causa, motivo, qualsiasi dignità, grado e preminenza egli abbia, ipso iure incorra nella pena di una quarta parte dei frutti di un anno, da destinarsi dal superiore ecclesiastico alla manutenzione della Chiesa e ai poveri del luogo.<br>Se poi l’assenza si prolunga per altri sei mesi, perda per ciò stesso un’altra quarta parte dei frutti da destinarsi allo stesso scopo.<br>Prolungandosi la contumacia, perché essa sia assoggettata ad una piú severa censura dei sacri canoni, il metropolita sia obbligato, entro tre mesi, a denunziare per lettera o per mezzo di un incaricato, al Romano Pontefice i vescovi suffraganei assenti; il suffraganeo piú anziano residente sia obbligato a denunziare il metropolita assente: ciò sotto pena di interdetto dall’ingresso della Chiesa, in cui si incorre ipso facto.<br>Il Romano Pontefice, poi con l’autorità della sede suprema potrà prendere contro questi assenti i provvedimenti che la loro maggiore o minore contumacia richiede e provvedere alle stesse chiese con dei pastori piú diligenti come giudicherà piú conveniente e salutare nel Signore. `class: paragrafoNorm`

### Capitolo II.

Quelli di dignità inferiore ai vescovi che abbiano in titolo o in commenda qualsiasi beneficio ecclesiastico, che richieda, per prescrizione del diritto o per consuetudine, la residenza personale, siano costretti dai loro ordinari con gli opportuni rimedi giuridici alla residenza (nel modo che a loro sembrerà opportuno, per il buon governo delle chiese e per l’aumento del culto divino, tenendo conto della qualità dei luoghi e delle persone) senza che qualcuno sia favorito da privilegi o indulti perpetui che concedano di non risiedere o di percepire i frutti durante l’assenza[^cet-dec-dre-ftn8].<br>Gli indulti, tuttavia, e le dispense temporanee, solo se concessi per motivi veri e ragionevoli, che devono essere legittimamente dimostrati davanti all’ordinario rimarranno in vigore.<br>In questi casi, però, sarà dovere dei vescovi (considerandosi in ciò legati della Sede Apostolica) provvedere perché con la nomina di vicari adatti e l’assegnazione di una giusta parte dei frutti, non venga trascurata[^cet-dec-dre-ftn9] in nessun modo la cura delle anime, senza che alcuno possa esser favorito da questo privilegio o esenzione. `class: paragrafoNorm`

### Capitolo III.

I prelati delle chiese attendano con prudenza e diligenza alla correzione delle mancanze dei loro sudditi e nessun chierico secolare, invocando un privilegio personale, o nessun religioso che viva fuori del monastero, anche col pretesto che il suo ordine ne abbia il privilegio, si creda sicuro se commettesse un fallo di non essere visitato, punito e corretto dall’ordinario del luogo (come delegato della Sede Apostolica) secondo le sanzioni canoniche. `class: paragrafoNorm`

### Capitolo IV.

I capitoli cattedrali e delle altre chiese maggiori e le persone che li compongono per nessuna esenzione, consuetudine, sentenza, giuramento, accordo (che, del resto, obbligherebbero solo quelli che ne sono gli autori e non i successori) potranno credersi al sicuro dal poter essere visitati, corretti ed emendati, anche con autorità apostolica, dai loro vescovi e da altri prelati maggiori – da soli o con altri, come a loro sembrerà – secondo le sanzioni canoniche, tutte le volte che sembri loro opportuno. `class: paragrafoNorm`

### Capitolo V.

A nessun vescovo sia lecito, col pretesto di qualsiasi privilegio, esercitare il proprio ufficio episcopale nella diocesi di un altro vescovo, senza espressa licenza dell’ordinario del luogo, e solo sulle persone soggette allo stesso ordinario; se agisse diversamente, il vescovo sia ipso iure sospeso dall’esercizio delle sue funzioni pontificali e quelli che sono stati ordinati, dall’esercizio del loro ministero. `class: paragrafoNorm`

### Indizione della futura sessione.

Reverendissimi e reverendi padri, credete bene che la prossima futura sessione possa esser celebrata il giovedí, feria quinta dopo la prima domenica della prossima quaresima, che cadrà il giorno 3 di marzo?<br>Risposero: sí.

***

NOTE

[^cet-dec-dre-ftn1]: Leone I, Ep 12, c. 1 (PL 54, 647). c. 5, D. LXI (Fr 1, 228).

[^cet-dec-dre-ftn2]: Cfr. Leone I, Ep 12, c. 4, D. LIX;
	Leone I, Ep 12, cc. 2 e 6, D. LXI (Fr 1, 226 seg., 229).

[^cet-dec-dre-ftn3]: *<span class="BibleRef">[[At 20,28|At 20,28]]</span>*.

[^cet-dec-dre-ftn4]: Cfr. *<span class="BibleRef">[[2Tm 4,5|II Tm 4,5]]</span>*.

[^cet-dec-dre-ftn5]: Cfr. *<span class="BibleRef">[[Gv 10,12|Gv 10,12]]</span>*.

[^cet-dec-dre-ftn6]: Cfr. *<span class="BibleRef">[[Ez 33,6|Ez 33,6]]</span>*.

[^cet-dec-dre-ftn7]: Cfr. Leone I, Ep 12, cc. 20-26, C. VII, q. 1 (Fr 1, 576-577);
	tutto il titolo 4 de cler. non resid., X. III (Fr 2, 460-464);
	c. un., III. in VI (Fr 2, 1019).

[^cet-dec-dre-ftn8]: Cfr. Leone I, Ep 12, c. 15, I, 3, in VI (Fr 2, 943).

[^cet-dec-dre-ftn9]: Cfr. Leone I, Ep 12, c. 34, I, 6, in VI (Fr 2, 964).

