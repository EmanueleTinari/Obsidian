---
cssclasses: docVat
autore-doc:
  - "[[Scheda 255° papa - Paolo III|Paolo III]]"
  - "[[Concilio Ecumenico Tridentino|Concilio Ecumenico Tridentino]]"
tipo-doc: "[[Decreti|Decreto]]"
titolo-doc: Decreto sulla lettura della S. Scrittura e la predicazione
Sessione: V
giorno-doc: 17
mese-doc: 06
anno-doc: 1546
data-doc: 1546-06-17
lingua-doc: Italiano
lingua-orig: Latino
status: false
tags:
  - Decreto
  - Paolo_III
  - Concilio_Ecumenico_Tridentino
  - Concilio_Ecumenico_di_Trento
  - Pro_lectione_Sacrae_Scripturae
  - x
aliases:
  - Pro lectione Sacrae Scripturae. De Verbi Dei concionatoribus, et quaestoribus eleemosyniis
  - Decretum Pro lectione Sacrae Scripturae. De Verbi Dei concionatoribus, et quaestoribus eleemosyniis
licenza-doc: Copyright © Dicastero per la Comunicazione - Libreria Editrice Vaticana
licenza-nota: Copyright © 2025 Emanuele Tinari under Creative Commons BY-NC-SA 4.0 https://creativecommons.org/licenses/by-nc-sa/4.0/
url-documento: "[Link al documento](https://www.internetsv.info/Tridentinum.html)"
creato: 
modificato: 
---

***

# Decreto sulla lettura della Sacra Scrittura e la predicazione


### 1.

Lo stesso sacrosanto Sinodo, aderendo alle pie costituzioni dei sommi pontefici e dei concili approvati, le fa sue; e volendo completarle, perché non avvenga che il tesoro celeste dei libri sacri, che lo Spirito santo ha dato agli uomini con somma liberalità, rimanga trascurato, ha stabilito e ordinato che nelle chiese, in cui vi sia una prebenda o una dotazione, o uno stipendio comunque chiamato destinato ai lettori di sacra teologia, i vescovi, gli arcivescovi, i primati e gli altri ordinari locali obblighino, anche con la sottrazione dei frutti relativi, quelli che hanno questa prebenda, dotazione o stipendio, ad esporre e spiegare la Sacra Scrittura personalmente, se sono idonei, altrimenti per mezzo di un sostituto adatto, da scegliersi dai vescovi, dagli arcivescovi, dai primati e dagli altri ordinari stessi.<br>Per il futuro tale prebenda, dotazione o stipendio non dovrà esser conferito se non a persone adatte, che siano capaci di esplicare tale ufficio da se stessi.<br>Ogni provvista fatta altrimenti sia nulla e invalida. `class: paragrafoNorm`

### 2.

Nelle chiese metropolitane o cattedrali, se la città è importante e popolosa, ed anche nelle collegiate che si trovassero in un centro importante, – anche di nessuna diocesi, – purché vi sia numeroso clero, qualora non si trovi prebenda, dotazione o stipendio da destinare a questo scopo, si consideri *ipso facto* destinata per sempre a ciò la prima prebenda che in qualsiasi modo si renda vacante, salvo il caso di rinunzia e qualora vi sia annesso un altro onere incompatibile.<br>Se non vi fosse in queste stesse chiese alcuna prebenda o fosse insufficiente, il metropolita o il vescovo stesso, con l’assegnazione dei frutti di un beneficio semplice (di cui però bisogna soddisfare gli oneri), o col contributo dei beneficiati della sua città e diocesi, o anche in altro modo, come si potrà fare piú facilmente, col consiglio del capitolo provveda in maniera tale, che si abbia la lettura della Sacra Scrittura.<br>Ciò però, avvenga in modo che qualsiasi altra lettura, istituita o consuetudinaria non sia, per questo motivo, omessa. `class: paragrafoNorm`

### 3.

Quelle chiese i cui proventi annuali fossero limitati, o dove il clero e il popolo fosse tanto scarso, da non potersi tenere opportunamente la lezione di teologia, abbiano almeno un maestro, scelto dal vescovo col consiglio del capitolo, che insegni gratuitamente la grammatica ai chierici e agli altri scolari poveri, perché, con l’aiuto di Dio, possano poi passare agli studi della Sacra Scrittura.<br>Il maestro di grammatica riceva i frutti di un beneficio semplice fino a che eserciterà tale ufficio senza che, tuttavia, il beneficio stesso sia distolto dal proprio scopo, o un adeguato compenso dalla mensa capitolare o vescovile o il vescovo stesso escogiti qualche altro mezzo adatto alla sua Chiesa e diocesi, perché questa pia, utile e cosí fruttuosa disposizione, sotto qualsiasi pretesto, non venga trascurata. `class: paragrafoNorm`

### 4.

Anche nei monasteri dove possa essere convenientemente realizzata, si tenga tale lettura della Sacra Scrittura.<br>Se gli abati fossero negligenti, i vescovi quali delegati della Sede Apostolica, li costringano a farlo con i mezzi opportuni. `class: paragrafoNorm`

### 5.

Nei conventi dei regolari, in cui gli studi possono essere facilmente coltivati la lezione di Sacra Scrittura abbia ugualmente luogo, essa sia assegnata dai capitoli generali o provinciali ai maestri piú degni. `class: paragrafoNorm`

### 6.

Anche nei ginnasi pubblici, dove questa lezione, piú necessaria di tutte le altre non fosse stata ancora istituita, sia attivata dalla pietà e dalla carità dei religiosissimi principi e delle repubbliche, per la difesa e l’incremento della fede cattolica e per la conservazione e propagazione della sana dottrina.<br>E dove fosse stata istituita ma fosse trascurata, la si rimetta in auge. `class: paragrafoNorm`

### 7.

E perché sotto l’apparenza della pietà non venga diffusa l’empietà, lo stesso santo Sinodo stabilisce che nessuno debba essere ammesso a tale ufficio di lettore, sia in pubblico che in privato, se prima non è stato esaminato dal vescovo del luogo circa la sua vita, i suoi costumi, la sua scienza, e approvato.<br>Ciò, tuttavia, non si applica ai lettori dei monasteri. `class: paragrafoNorm`

### 8.

Gli insegnanti di Sacra Scrittura, nel tempo in cui insegnano pubblicamente nelle scuole, e cosí pure gli studenti godano ed usufruiscano di tutti i privilegi concessi dal diritto di percepire i frutti delle loro prebende e dei loro benefici anche durante la loro assenza. `class: paragrafoNorm`

### 9.

Poiché, tuttavia, alla società cristiana non è meno necessaria la predicazione del Vangelo, che la sua lettura, e questo è il principale ufficio dei vescovi[^cet-dec-pss-ftn1], lo stesso santo Sinodo ha stabilito e deciso che tutti i vescovi, arcivescovi, primati, e tutti gli altri prelati di chiese siano tenuti a predicare personalmente il santo Vangelo di Gesú Cristo se non ne sono legittimamente impediti. `class: paragrafoNorm`

### 10.

Se i vescovi e le altre persone nominate fossero impedite da un legittimo motivo, siano tenuti, conformemente a quanto prescrive il Concilio generale[^cet-dec-pss-ftn2], a farsi sostituire da persone adatte per questo ufficio della predicazione.<br>Se qualcuno trascurasse di adempiere ciò, sia sottoposto ad una pena severa. `class: paragrafoNorm`

### 11.

Anche gli arcipreti, i pievani, e tutti coloro che abbiano cura d’anime nelle parrocchie o altrove, personalmente o per mezzo d’altri se ne fossero legittimamente impediti, almeno nelle domeniche e nelle feste piú solenni, nutrano il popolo loro affidato con parole salutari, secondo la propria e la loro capacità, insegnando quelle verità che sono necessarie a tutti per la salvezza e facendo loro conoscere, con una spiegazione breve e facile, i vizi che devono fuggire e le virtú che devono praticare, per evitare la pena eterna e conseguire la gloria celeste.<br>Se poi qualcuno di loro fosse negligente anche se pretendesse di essere esente dalla giurisdizione del vescovo per qualsiasi motivo o anche se le chiese fossero ritenute in qualsiasi modo esenti, o forse annesse o unite a qualche monastero, situato magari fuori diocesi, purché in realtà si trovino nella diocesi, non manchi la provvidenziale sollecitudine dei vescovi, perché non debba avverarsi il detto: I piccoli chiesero il pane e non vi era chi lo spezzasse loro[^cet-dec-pss-ftn3] Se però, pur ammoniti dal vescovo, per tre mesi mancassero al loro ufficio, vi siano costretti con le censure ecclesiastiche, o in altro modo secondo la decisione dello stesso vescovo.<br>Se a lui sembrasse opportuno, potrà anche esser dato ad altri un onesto compenso sui frutti del beneficio perché compia questo dovere, fino a che il titolare si ravveda e adempia il suo dovere. `class: paragrafoNorm`

### 12.

Nelle chiese parrocchiali soggette a monasteri non dipendenti da alcuna diocesi, qualora gli abati e i superiori dei religiosi fossero negligenti in ciò che abbiamo detto, vi siano costretti dai metropoliti, nelle cui province si trovano le stesse diocesi, i quali si considereranno, in questa occasione, delegati della Sede Apostolica.<br>Né valgano ad impedire l’esecuzione di questo decreto la consuetudine, l’esenzione, l’appello o il reclamo, cioè il ricorso, fino a che il giudice competente, con procedimento sommario e tenendo solo conto della verità del fatto, non abbia esaminato e deciso l’argomento. `class: paragrafoNorm`

### 13.

I religiosi di qualunque ordine, se non sono stati esaminati e approvati dai loro superiori circa la vita, i costumi e la scienza, e se non consta di questa loro licenza, non potranno predicare neppure nelle chiese dei loro ordini.<br>Essi devono presentarsi con essa personalmente ai vescovi e chiedere la loro benedizione, prima di dare inizio alla predicazione[^cet-dec-pss-ftn4]. `class: paragrafoNorm`

### 14.

I religiosi nelle chiese, che non appartengono al loro ordine, oltre alla licenza dei loro superiori, sono tenuti ad avere anche quella del vescovo; senza di essa, non potranno in nessun caso predicare nelle chiese che non sono del loro ordine[^cet-dec-pss-ftn5].<br>Questa licenza i vescovi la concedano gratuitamente. `class: paragrafoNorm`

### 15.

Se un predicatore seminasse errori o scandali in mezzo al popolo, anche se predica in un monastero del proprio o di un altro ordine, il vescovo gli proibisca la predicazione.<br>Se predicasse delle eresie proceda contro di lui secondo il diritto o l’uso del luogo, anche se il predicatore pretendesse di essere esente per un privilegio generale o speciale.<br>In questo caso il vescovo proceda con autorità apostolica e come delegato della Sede Apostolica.<br>I vescovi impediscano che un predicatore sia molestato per false informazioni o comunque calunniosamente, e che possa a giusto motivo di lamentarsi di essi. `class: paragrafoNorm`

### 16.

I vescovi inoltre abbiano cura che nessuno dei regolari viva fuori del convento e dell’obbedienza del proprio ordine, o che un sacerdote secolare (a meno che sia loro noto e possano approvarne i costumi e la dottrina) predichi nella loro città o diocesi, anche col pretesto di qualsiasi privilegio, fino a quando dagli stessi vescovi non sia stata consultata a questo proposito la santa Sede Apostolica, da cui, a meno che non si sia taciuta la verità o non si sia detta una menzogna, è difficile che gli immeritevoli possano estorcere tali privilegi. `class: paragrafoNorm`

### 17.

I raccoglitori di elemosine[^cet-dec-pss-ftn6], che con espressione popolare, sono detti ‘questuanti’, di qualsiasi condizione essi siano, non presumano in nessun modo di poter predicare, sia personalmente, che per mezzo di altri.<br>Chi facesse il contrario, ne sia assolutamente impedito con opportuni rimedi dai vescovi e dagli ordinari dei luoghi, non ostante qualsiasi privilegio. `class: paragrafoNorm`

### Indizione della futura sessione.

Questo sacrosanto Sinodo stabilisce e determina che la futura sessione si tenga e celebri il giovedí, feria quinta dopo la festa di S. Giacomo apostolo.

***
NOTE

[^cet-dec-pss-ftn1]: Cfr. Statuta ecclesiae antiqua, c. 3 (Les Statuta ecclesiae antiqua, nuova ed. critica a cura di Ch. Munier, Paris, 1960, 79) che corrisponde al c. 6 DLXXXVIII (Fr 1, 307).

[^cet-dec-pss-ftn2]: Concilio Lateranense IV, c. 10.

[^cet-dec-pss-ftn3]: *<span class="BibleRef">[[Lam 4,4|Lam 4,4]]</span>*.

[^cet-dec-pss-ftn4]: Cfr. Concilio Lateranense V, sess. XI (COD, 634-638).

[^cet-dec-pss-ftn5]: Cfr. Concilio Lateranense IV, c. 3.

[^cet-dec-pss-ftn6]: Cfr. Concilio Lateranense IV, c. 62;
	c. 11, V, 2, in VI (Fr 2, 1074);
	c. 2, V, 9, in Clem. (Fr. 2. 1190).
